# Český Krumlov
Dnes sa spolu pozrieme na mesto Český Krumlov. Je zapísaný v zozname svetového dedičstva UNESCO a právom sa považuje za jedno z najkrajších miest v Českej republike. Keď sa na Krumlov pozriem z výšky, napadne mi ruža. Sýto červený kvet ako strechy domov, ktoré tvoria ráz mesta. Zaujme vás už na prvý pohľad tým, že historické centrum mesta obklopuje meandre Vltavy v tvare písmena S.

Krumlov som navštívil so svojim bratom minulý rok v júli. Neraz som uvažoval zájsť tam na koncert v slávnej Pivovarskej záhrade, ale napokon ma presvedčil až Adam Gebrian, ktorý sa Krumlovu venoval v svojej relácii Gebrian versus.

Bol nádherný letný deň. Slnko jasne svietilo, cez mraky presvitala číra modrá obloha. Zaparkovali sme mimo historického centra, pri Kauflande. Betónová džungľa, čo vám poviem. Odtiaľ sme sa vydali do centra a keď sme tam dorazili, rozdiel bol priepastný. Ako keď noc vystrieda deň. Už na prvý pohľad nás zaujala dominanta mesta, Zámocká veža. Na to, aby ste na ňu mohli vyliezť, si potrebujete kúpiť lístok do múzea. Nachádza sa v ňom zopár pekných exponátov, ako zmenšenina lode, ale bez sprievodcu z návštevy až tak veľa nemáte.

Pri vstupe na vežu sme narazili na rad turistov, ktorý azda nemal konca. Hore sme stúpali postupne, na jednotlivých etážach sme sa míňali s tými, ktorí schádzali dolu. Ale stálo to za to. Naskytol sa nám pohľad na celé mesto a jeho okolie. Uprostred karmínových striech, priamo vo Vltave, sme sledovali plaviacich sa turistov. Je to miestna atrakcia, vidíte celé mesto z rieky, ale musíte sa vopred objednať. Spraviť pekný záber však nebolo jednoduché. Zápasili sme o voľné miesto s ďalšími pármi rúk. Boli sme tam natlačení ako sardinky. Keď už sme aj chceli ísť dole, nemohli sme. Museli sme schádzať postupne, ako keď vychádzate z MHD v rannej špičke.

Historické centrum nás zaujalo na prvý pohľad. Po chvíľke som si v ňom pripadal ako na návšteve Južnej Kórei. Kórejci boli skrátka všade a úplne zatienili ostatných. Neskôr som sa o tom bavil s jedným Čechom, ktorý mi povedal, že vraj existuje nejaký film, v ktorom sa do seba zaľúbia Kórejci práve v Českom Krumlove. A vraj je veľmi populárny. Ale myslím si, že zápis v zozname UNESCO má na návštevnosti tiež svoj podiel.

Ako sme kráčali centrom, spozornel som. Zacítil som vznášať sa vo vzduchu hustú vôňu vanilky, čo znamenalo len jedno - trdelník. Koláč sladší ako čistý rafinovaný cukor. Turisti sa s ním často iba vyfotia a koláč končí v koši. Aj to patrí k mestu. V bočných uličkách bolo viac obchodíkov so suvenírmi, ako mám prstov na rukách. Úspešne som im však odolal. Radšej som zašiel do miestnych múzeí, ktoré sú skutočne rozmanité. Od múzea marionet, cez múzeum hrôzy až po múzeum voskových figurín. Práve v tom poslednom sme sa po návšteve ocitli v stredoveku z vosku. V jednej expozícii sme sa pozerali na kováča v životnej veľkosti ako kuje železo, v ďalšej sme videli Golema, inde sme sa ocitli v krčme. Zvuková kulisa ešte viac umocňovala tento silný zážitok. V ďalšej časti výstavy sme si mohli pozrieť slávne osobnosti. Zmysel pre detail tvorcom Havla či Einsteina rozhodne nechýbal.

Deň sme zakončili návštevou parkov a záhrad. Stačí spraviť len pár metrov a ocitnete sa v úplne inom svete. Zeleň vás obklopuje z každej strany a ľudí je ako šafranu. Čo viac si želať? Pohľad na záhrady pripomínal hru farieb. V tráve boli vysadené ruže či iné kvety a formovali rôznofarebné ornamenty. Mohutné stromy nám zase robili vytúžený tieň. Navštívili sme Zámockú záhradu, Kláštornú záhradu a napokon som sa tešil na tú Pivovarskú. Chcel som aspoň trochu nasať atmosféru, aká tam panuje počas koncertov mnohých známych kapiel, aj môjho obľúbeného Čechomoru. Žiaľ, neuspel som. Dvere boli zamknuté. Nič to, verím, že ešte budem mať príležitosť. V Krumlove sa koná množstvo filmových a hudobných festivalov, na niektorý z nich by som sa rád pozrel.

Návšteva Krumlova rozhodne stojí za to. Ak nemáte radi davy turistov, vopred sa na to duševne pripravte. Odmenou vám bude mesto, ktoré prepája prírodu s architektúrou a kultúrou a ktoré nemá vo svete obdobu. Šťastnú cestu!
