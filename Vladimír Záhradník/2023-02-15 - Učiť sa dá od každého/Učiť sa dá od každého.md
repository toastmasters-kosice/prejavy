# Učiť sa dá od každého

"Keď ste ten najbystrejší v miestnosti, ste v zlej miestnosti." Počuli ste už tento výrok? Je v ňom kus pravdy, ale nie **celá** pravda. Učiť sa dá od každého: od výpravcu vlakov na železničnej stanici, od čašníka z Karviné alebo od študentky sociológie na Prešovskej univerzite.

Čím to je, že niektorí nasávame vedomosti ako špongia a iní nie? Budem hovoriť za seba, u mňa je kľúčom **pokora**. Uvedomujem si, že nie som najbystrejší na svete a tiež že nie som neomylný. K informáciam pristupujem otvorene a som neustále dychtivý po nových.

Toto je kľúč k učeniu. Zvedavosť a pokora.

Pred pár týždňami som bol ako hosť na akejsi politickej diskusii. I keď hodnotovo som bol inde ako väčšina zúčastnených, viete, čo som si uvedomil? Všetci sme len ľudia. A ako ľudia sa predsa vieme porozprávať. Bol tam aj ten spomínaný výpravca vlakov. Bolo vidieť, že svojou prácou žije. Ukazoval mi veľa fotiek vlakov a hovoril mi, ako jeho práca vyzerá. Povedal mi to, lebo som k nemu pristupoval s tým, že tento človek ma vie niečo naučiť.

Podobne, pred časom som bol jedným z tých šťastlivcov, ktorí ostali trčať vo vlaku, pretože nejaký dobrák nahlásil bombu v Bujanovskom tuneli pri Margecanoch. Ja som mal šťastie, čakal som len asi hodinu a pol, kým nás pustili ďalej. Keď sme prišli do Kysaku, čakal tam na nás prípoj do Prešova a v ňom dvaja postarší páni. Boli vo vlaku už viac ako štyri hodiny a chudáci už toho mali dosť. Dal som sa s nimi do reči a to ste mali vidieť, ako sa im rozžiarili oči. Že sa o nich niekto zaujíma. Títo páni roky pracovali na železnici. Vraveli mi historky o tom, ako sa stavala naša železnica, ako to vyzeralo, keď u nás jazdili parné rušne. Dokonca spomenuli, ako prebiehalo dopĺňanie vody do rušňa v stanici v Spišskej Novej Vsi. Z tých pánov sršala múdrosť a dychtivosť podeliť sa o ňu s inými. Stačilo len nájsť niekoho, kto si ich vypočuje - mňa.

V živote som na mentora nemal šťastie. Počas krátkej doby v Toastmasters som jedného mal. Rýchlo som sa posunul ďalej a už mi nestačil. Väčšinou som sa vždy ocitol v opačnej pozícii. Či už v práci, alebo aj tu v Toastmasters, ľudia chodili za mnou. A asi je to tak v poriadku. Rád sa podelím s ostatnými o to, čo viem. Pokiaľ o to stoja. No ale čo mentor pre mňa? Stále ho hľadám, a nielen jedného. Hodil by sa mi mentor pre podnikanie, mentor pre vzťahy alebo mentor pre rečnenie. Čo však, keď žiadneho nemám? Využívam druhú najlepšiu možnosť a rozprávam sa s ľuďmi. No hlavne ich počúvam.

Keď nie som tam vonku medzi ľuďmi, čerpám vedomosti hlavne z YouTubu a kníh. Hovorí vám niečo meno Jordan Peterson? Áno, tak toho skoro nepočúvam. I keď niektoré jeho videá pre mňa mali hodnotu. YouTube je krásny v tom, že na ňom nájdete tisíce, možno desaťtisíce ľudí, ktorí vám môžu dať hodnotu. Nemyslím koučov. Myslím ľudí ako ja, ktorí komentujú aktuálne dianie a vždy dodajú aj niečo svoje, osobné. Tí ľudia sa delia o svoje životné skúsenosti podobne ako tí páni vo vlaku. Stačí len počúvať. Okolo týchto ľudí prirodzene vznikajú komunity. V komentároch je často ešte viac životnej múdrosti ako vo videách týchto tvorcov. Treba to zažiť.

O tvorcoch, ktorých sledujem na YouTube by sa dal spraviť samostatný prejav. Touto cestou nepôjdem. Skôr som chcel povedať, že kto hľadá, nájde hodnotu všade.

Chcel by som mať mentora? Áno, samozrejme. Kým ho však nájdem, budem aj naďalej čerpať rady od ostatných, ktorí už majú niečo odžité. Čo by som na záver odkázal vám? Tak otvorte oči.