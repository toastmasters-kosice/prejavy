---
title: "Open source pre všetkých"
pathway: "Strategic Relationships, Level 1"
length: "5 to 7 minutes"
date: 2018-10-29 19:00:00 +0100
video: N/A
categories: toastmasters opensource
---

# Open source pre všetkých
Ahojte,
dnes by som vám rád niečo povedal o tom, čo je to open source a o jeho vplyve na našu spoločnosť. Skôr kým začnem, dovoľte mi dve krátke otázky. Skúste zdvihnúť ruku tí, ktorí už tento pojem počuli. A teraz tí, ktorí si aj myslia, že vedia, čo znamená. Ďakujem. Poďme sa teraz na to spolu pozrieť podrobnejšie.

V časoch nástupu prvých domácich počítačov v šesťdesiatych rokoch minulého storočia bol softvér poskytovaný väčšinou bezplatne a bez obmedzení. Cena za vývoj softvéru bola započítaná už do ceny počítača, ktorý ste si kúpili. Bez softvéru bol takýto počítač iba drahé závažie na stole. Postupne koncom 70. rokov začali firmy pridávať do svojich licencií obmedzenia pre používateľov. V roku 1984 sa týmto začal zaoberať Richard Stallman. Zadefinoval pojmy ["slobodný softvér"][gnu-philosophy] a ["copyleft"][copyleft] ako protipól k autorskému právu a založil Nadáciu pre slobodný softvér, [Free Software Foundation][free-software-foundation]. Slobodný softvér vracia slobodu do rúk požívateľov. Tí ho môžu používať bez akýchkoľvek obmedzení, môžu ho ďalej upravovať, vylepšovať a tieto zmeny publikovať pre úžitok celej komunity. Opakom je komerčný "proprietárny" softvér, kde väčšina práv patrí vlastníkovi a používateľ môže robiť len to, čo mu vlastník dovolí.

Open source vychádza z filozofie slobodného softvéru. Hlavným rozdielom je, že pripúšťa aj také licencovanie, ktoré umožňuje komerčné použitie softvéru. Podstatným je zverejnenie zdrojových kódov. Pojem open source bol zadefinovaný pred 20 rokmi, pričom krátko na to vznikla [Open Source Initiative][open-source-initiative], ktorá aktivity okolo open source zastrešuje. V rámci tejto prednášky budem brať oba termíny ako rovnocenné.

Open source softvér sa veľmi často vyvíja decentralizovane. Prispievajú doňho ľudia z celého sveta, ktorí spolu komunikujú prostredníctvom internetu. Aj preto sa myšlienky open source začali výraznejšie šíriť až s jeho väčším nástupom. Zvyčajne vývoj softvéru funguje tak, že zdrojový kód sa nachádza niekde na internete v akomsi centrálnom repozitári. Ten by mal obsahovať kód, ktorý je vždy aktuálny. Odtiaľ si ho jednotliví prispievatelia skopírujú k sebe na počítač, kde môžu robiť úpravy a keď sú s nimi spokojní, môžu ich poskytnúť na začlenenie do centrálneho repozitára.

Keď nejaký projekt narastie do veľkosti a prispievajú doňho desiatky ľudí, je nutné zabezpečiť jeho spoločnú koordináciu. V tom dosť pomáhajú služby ako [GitHub][github] alebo [GitLab][gitlab], ktoré vám poskytnú priestor na uloženie zdrojového kódu a tiež zaisťujú ekosystém, ako zabezpečiť revidovanie nových príspevkov a hlásenie chýb. Sú však aj projekty, kde vývoj prebieha na mailing listoch. Ľudia pošlú tzv. patch na mailing list. Následne sa tam o ňom diskutuje, autor patchu spraví potrebné zmeny a niekto zo správcov projektu ho začlení do hlavného kódu. Takýmto spôsobom sa vyvíja [Linux][linux], aktuálne najväčší open-source projekt na svete.

Ak je potrebná rýchlejšia komunikácia medzi vývojármi, zvykne sa používať IRC. Asi 30-ročná technológia, ktorá ale dokonale plní svoj účel. Skúste si predstaviť ICQ. Toto je niečo veľmi podobné. Na vzostupe je aj použitie Slacku, ktorý vám môže byť viac povedomý.

Open source je hlavne o komunite. O vývojároch tvoriacich produkt, ale najmä o používateľoch. Tým, že je softvér väčšinou zadarmo, rýchlo sa dostane k miliónom ľudí po celom svete. Verím, že mnohí poznáte a asi aj používate prehrávač videa [VLC][vlc] alebo grafický editor [GIMP][gimp]. Ak nie ste vývojár, viete sa zapojiť aj inak. Môžete pomáhať iným používateľom riešiť problémy, hlásiť chyby v programoch, pomôcť s písaním dokumentácie, ale aj prispieť prekladom do slovenčiny. Možností je veľa.

Ak ste pracovali niekedy na vývoji produktu, asi si uvedomujete aká dôležitá je komunikácia v rámci tímu. Predpokladám, že väčšina vašich kolegov je niekde vedľa vás, čo zjednodušuje komunikáciu a šetrí čas. A teraz si predstavte aké je to komunikovať výlučne cez internet. Cez e-mail, chat, videohovory a diskusné fóra. Môže sa to zdať príliš neosobné a dlhodobo to môže mať vplyv na členov tímu, ktorí takto pracujú. Pre tímy je skrátka prospešné zabezpečiť aj osobný zážitok, kde sa ľudia stretnú osobne, prediskutujú veci a zabavia sa. Rieši sa to častokrát organizovaním rôznych meetupov, konferencií a schôdzí. Vývojári Pythonu majú svoj [PyCon][pycon], vývojári Linuxu majú [Embedded Linux Conference][embedded-linux-conf] a takto môžeme pokračovať ďalej. Zapájajú sa aj univerzity. V Prahe sa koná [LinuxDays][linuxdays], v Brne [OpenAlt], v Bratislave [OpenCamp][opencamp] a v Košiciach [OSS víkend Košice][oss-vikend-ke]. Takéto podujatia obsahujú prednášky rôznych expertov, workshopy a hlavne možnosť sa stretnúť s podobne zanietenými ľuďmi ako vy osobne.

Aj keď pôvodne bol open source len o softvéri, časom sa to prenieslo aj do iných oblastí. A tak tu dnes máme databázu voľne dostupných fotografií, kníh, hudby, videa, dokonca voľne dostupnú encyklopédiu - [Wikipédiu][wikipedia].

Ako vidno, open source je jednoducho všade. Používate ho a častokrát o tom ani neviete. Táto prednáška sa to pokúsila aspoň trochu zmeniť. Verím, že aspoň niektorí sa začnete o tieto veci zaujímať. A ak by ste chceli vedieť ešte viac, zastavte sa za mnou alebo mi napíšte. Rád vám odpoviem.

Ďakujem za pozornosť.

[//]: # (Used references)
[gnu-philosophy]: https://www.gnu.org/philosophy/free-sw.sk.html
[free-software-foundation]: https://www.fsf.org/
[copyleft]: https://www.gnu.org/licenses/copyleft.html
[open-source-initiative]: https://opensource.org/
[github]: https://github.com/
[gitlab]: https://about.gitlab.com/
[linux]: https://www.linux.org/
[vlc]: https://www.videolan.org/index.sk.html
[gimp]: https://www.gimp.org/
[pycon]: https://2018.pycon.sk/en/index.html
[embedded-linux-conf]: http://www.embeddedlinuxconference.com/
[linuxdays]: https://www.linuxdays.cz/2018/
[openalt]: https://openalt.cz/2018/
[opencamp]: https://opencamp.sk/
[oss-vikend-ke]: http://ossvikend.sk/
[wikipedia]: https://sk.wikipedia.org/wiki/Hlavn%C3%A1_str%C3%A1nka