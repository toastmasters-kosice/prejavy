# Budovanie značky je práca na plný úväzok
Sociálne siete som dlho ignoroval. Mám rád osobný kontakt. Svoj postoj som však prehodnotil asi pred rokom a pol. Uvedomil som si, že ak chcem vybudovať firmu, potrebujem kontakty. Porozprávať sa s niekým pri šálke čaju a predstaviť sa mu je fajn, ale takýmto spôsobom dokážete osloviť len obmedzený počet ľudí. Poviem to v jazyku startupov - takýto prístup zle škáluje. Sociálne siete vám umožňujú osloviť potenciálne státisíce ľudí. Otázka však znie: Ako preniesť atmosféru z osobného stretnutia do online prostredia? Ako zabezpečiť, aby vás ľudia spoznali tak ako pri osobnom stretnutí? Odpoveď vás asi nepoteší, úplne sa to dosiahnuť nedá. Ale môžete sa tomu aspoň priblížiť.

Sandra Longová vo svojej knihe o LinkedIne píše:
Pokiaľ budete vašu osobnú značku ignorovať, budú ju za vás vytvárať druhí. Vaša značka už existuje, ale máte ju pevne pod svojou kontrolou?

Čo je to tá osobná značka? Je to presne to, ako vás ľudia vnímajú. Skúste si niekedy vyhľadať svoje meno. Garantujem vám, že niečo o sebe nájdete. A ak chcete, aby vás ľudia videli tak ako chcete vy, musíte na tom aktívne pracovať. Budovať osobnú značku. To sa dá robiť viacerými spôsobmi. Najjednoduchšie je vyjadrovať sa v príspevkoch na sociálnych sieťach, pričom sa snažíte pôsobiť profesionálne. Osobne sa vyhýbam komentovaniu vecí, o ktorých nič neviem. A všetky moje názory som pripravený kedykoľvek obhájiť. Zároveň sa vyhýbam osočovaniu druhých. Vždy komunikujem tak, aby zo mňa ľudia mali pocit profesionála. Nezabúdajte, všetko čo je raz na Internete, je tam už navždy. Raz, keď si budete hľadať prácu, vám to môže pomôcť, ale aj uškodiť.

Keď som začal budovať značku, o sociálnych sieťach som veľa nevedel. Popri tom, ako som čítal rôzne knihy, som na každej sociálnej sieti strávil nejaký čas. Zameral som sa hlavne na Facebook, Instagram, Twitter a LinkedIn. Facebook vám asi predstavovať nemusím. Vyznačuje sa častokrát dlhšími statusmi, pod ktorými vám pribúdajú komentáre. Emotikonmi nič nepokazíte a pekná fotografia zaujme viac ako text. Z mojej skúsenosti sú na tejto sieti ľudia viac pasívni a je ťažké šíriť príspevok organicky - teda bez toho, aby ste si zaplatili sponzorovaný príspevok. Instagram je oproti Facebooku oveľa viac vizuálny. Vaše popisy v statuse skoro nikto nečíta a chcú vidieť štýlové fotografie. Keď som skúsil propagovať môj nový článok ako príspevok na Instagrame, dostal som veľa lajkov, ale skoro nikto sa na odkaz nepreklikol. Instagramom viete zaujať potenciálne mladé publikum a oplatí sa mu venovať čas. Raz už som takto dostal ponuku práce. LinkedIn sa za posledné roky výrazne zmenil. Už to nie je len váš profesionálny životopis, ale je to sociálna sieť so všetkým, čo k tomu patrí. Na LinkedIne sú najzaujímavejší ľudia. Väčšinu komunity tvoria aktívni ľudia, ktorí pracujú na sebarozvoji. Navzájom si radia a pomáhajú a s mnohými viete rýchlo nadviazať spoluprácu. Príspevky na LinkedIne sú väčšinou zamerané na prezentovanie vašej práce, projektov, pracovných úspechov a tomu, samozrejme, prispôsobujete obsah. Naopak, emotikony ako na Facebooku tam skoro neuvidíte. Svoj prehľad zakončím Twitterom. Táto sieť sa vyznačuje tým, že dĺžka príspevku je len 280 znakov. A kedysi to bolo len 140 znakov. Vašu myšlienku musíte vyjadriť oveľa stručnejšie. Na druhej strane, ľudia sa zapájajú do diskusií oveľa viac ako kdekoľvek inde a váš príspevok dokážete dostať medzi masy aj bez platenej reklamy.

Pre vašu predstavu, keď vydám nový blog, spropagovať mi ho trvá najmenej hodinu. A teraz si predstavte, že by som mal na každej tejto sieti ešte pravidelne pridávať obsah, komentovať príspevky a zapájať sa do debát. Trúfam si povedať, že ak to chcete robiť poriadne, je to práca na plný úväzok. A aj preto som v poslednej dobe svoju stratégiu prehodnotil. V tejto chvíli sa sústredím predovšetkým na tvorbu kvalitného obsahu a do propagácie venujem len minimum času. Takisto som s úspechom zistil, akú silu má video. Aj to najhoršie video zaujme viac ľudí ako priemerný článok. Odozva od divákov je oveľa vyššia. Spomedzi sociálnych sietí som si určil len jednu-dve, na ktoré sa chcem zamerať. V mojom prípade ide o Twitter a LinkedIn. Ide o to dosiahnuť najväčší dopad za čo najmenšie množstvo času. Na Facebooku som len preto, že ma to baví. Mám tam svoju stránku, ale aktívny som hlavne na svojom súkromnom profile.

Zopakujme si hlavné poznatky. Budovanie osobnej značky má zmysel. Dokážete pozitívne ovplyvniť, ako vás ľudia vnímajú. Sústreďte sa na kvalitný obsah. Nesnažte sa byť všade, ale zamerajte sa na jednu-dve platformy. Ľudia sú vizuálni. Pokiaľ je to možné, zverejňujte fotky a videá. A nebojte sa byť úprimní. Zo skúseností viem povedať, že to vaši sledovatelia ocenia. Posledný rok a pol ma naučil veľa a teraz odovzdávam poznatky Mirke, ktorá buduje PR nášho klubu. Ak by ste sa na túto cestu chceli vydať aj vy, pokojne ma oslovte. Budem vás vedieť nasmerovať.