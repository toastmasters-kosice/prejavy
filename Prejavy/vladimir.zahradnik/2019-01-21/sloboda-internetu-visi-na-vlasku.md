---
title: "Sloboda internetu visí na vlásku"
pathway: "Strategic Relationships, Level 1"
length: "5 to 7 minutes"
date: 2019-01-21 18:30:00 +0100
video: N/A
categories: toastmasters internet censorship savetheinternet
---

# Sloboda internetu visí na vlásku
Viete si predstaviť byť mesiac bez Internetu? Ja si to ešte predstaviť viem, ale nebolo by to jednoduché. Veď ani toto Toastmasters stretnutie by sa asi nekonalo nebyť Internetu. Zdvihnite ruky, koľkí ste sem prišli vďaka reklame na Facebooku?
Internet sa stal za uplynulých 30 rokov takmer neoddeliteľnou súčasťou našich životov. Nástup Internetu odštartoval revolúciu, ktorá trvá dodnes. Knihy si kupujeme elektronicky, hudbu počúvame online, po filmy už nechodíme do videopožičovní. S tým, ako sa Internet postupne dostáva medzi masy, zároveň stúpa aj záujem rôznych subjektov na jeho reguláciu. V roku 2019 stojíme na križovatke, ktorá určí, akou cestou sa bude Internet uberať. Bude otvorený alebo bude výrazne cenzurovaný?

Možno ste aj vy videli epizódu zo seriálu The IT Crowd nazývanú The Speech. Jen Barber tam predstaví malú čiernu blikajúcu krabičku, ktorú označí za Internet. Skoro nič neváži, je bezdrôtový a kvôli dobrému príjmu je umiestnený na vrchole veže britského parlamentu.
Nič nemôže byť viac vzdialené realite. Slovom Internet nazývame systém vzájomne prepojených počítačových sietí. Predchodcom bola sieť ARPANET, ktorá prepájala akademické a vojenské siete. Ľudia, ktorí ju postavili, zároveň navrhli mnohé protokoly, ktoré súčasný Internet používa. K bežným ľuďom sa Internet začal dostávať začiatkom deväťdesiatych rokov 20. storočia. Pre zaujímavosť, podľa stránky [Internet World Stats][internet-world-stats] bolo okolo roku 2000 celosvetovo na Internete pripojených 361 miliónov ľudí, v roku 2010 necelé dve miliardy a dnes sú pripojené na Internet viac ako [4 miliardy][internet-world-stats] ľudí, čo predstavuje 55 percent svetovej populácie.

Internet ako celok nevlastní žiadna konkrétna organizácia. Na druhej strane, Internet pozostáva z mnohých častí, kde každú vlastní jednotlivec, organizácia alebo viacero organizácií. Napríklad taký transatlantický podmorský optický kábel TAT-14 vlastní podľa stránok [konzorcia][tat-14-sprint] 30 telekomunikačných operátorov. Politici v jednotlivých krajinách si veľmi dobre uvedomujú, že Internet sa stal dôležitým zdrojom informácií pre občanov. Nemajú síce právomoc regulovať Internet na globálnej úrovni, regulujú ho preto na úrovni štátu. Zákony prijaté na úrovni štátu však ovplyvňujú Internet globálne. Vysvetlím vám to na dvoch veľmi aktuálnych príkladoch.

Len pred pár dňami prijal austrálsky parlament kontroverzný zákon, ktorý umožní vládnym bezpečnostným agentúram požadovať od firiem alebo jednotlivcov prístup k šifrovanej komunikácii používateľov. Podľa webu [Ars Technica][australia-law] hrozia firmám za neuposluchnutie výzvy pokuty do 10 miliónov austrálskych dolárov. A obyčajným občanom dokonca hrozí basa. Firmy majú teda na výber buď poriadiť sa výzve alebo čakať na rozhodnutie súdu. Takéto výzvy sú však tajné a verejnosť sa o nich nedozvie. Tak čo? Veríte, že Snapchat vaše dáta nesprístupní, keď dôjde na lámanie chleba? Šifrovanie je postavené na matematike. Ak oslabíme systém chrániaci dáta jedného používateľa, oslabili sme zároveň dáta všetkých používateľov. Tento zákon firmy zo Silicon Valley tvrdo odsúdili. Podľa Applu by bolo nesprávne oslabiť bezpečnosť miliónov ľudí kvôli zopár jednotlivcom predstavujúcich hrozbu. Ak chcú firmy aj naďalej podnikať na území Austrálie, budú musieť chtiac či nechtiac spolupracovať, aj keď je zákon napísaný zle. Ešte stále máte dôveru, že vaše dáta sú v bezpečí? Alebo ste ten typ, ktorý nemá čo skrývať? Som si istý, že každý chce mať aspoň trochu súkromia.

Presuňme sa do Európy. V týchto dňoch sa podľa [webstránky][eu-copyright] Europoslankyne Julie Reda z Pirátskej strany rozhoduje na pôde Európskej komisie o finálnom znení direktívy Európskej únie o autorskom práve. Ak bude schválená, bude implementovaná všetkými členskými štátmi EÚ. Nachádzajú sa v nej dva kontroverzné články. Článok 11, prezývaný tiež Link Tax, zavádza takzvanú daň z odkazu. Pokiaľ niekde zverejníte odkaz povedzme na nejaký novinový článok, vydavateľ si bude môcť za to nárokovať kompenzáciu. Podotýkam, že ste zverejnili iba odkaz na článok, nie časť textu článku. Túto kompenzáciu si budú môcť vydavatelia vymáhať od platformy, kde ste odkaz zverejnili. Ak to bol napríklad Facebook, ten si môže začať vymáhať poplatky od vás alebo sa na to úplne vykašle a stiahne sa z európskeho trhu. Podobne aj ďalší veľkí hráči. Pokiaľ zverejníte odkaz na vašom vlastnom blogu, na vašej doméne, poplatky budú vymáhateľné priamo od vás.

Článok 13, prezývaný tiež Upload Filters, zavádza povinnosť platformy poskytujúcej obsah, ako napr. YouTube, kontrolovať všetok nahrávaný obsah a pokiaľ porušuje autorské práva vlastníka, toho proaktívne kontaktovať. Podľa stránky [Business Insider][youtube-stats] sa za minútu nahrá na YouTube viac ako 400 hodín videa. Pri množstve publikovaného obsahu je nemožné kontrolovať nahrávaný obsah ručne. Preto je nutné investovať do filtrov na báze strojového učenia. Tie sa pri rozhodovaní môžu mýliť a aj sa to bežne deje. Platformy ako YouTube nebudú riskovať žaloby a radšej obmedzia všetok obsah až na zopár dôveryhodných partnerov. Nezávislí tvorcovia v Európe skončia. Ťažké to budú mať aj malé startupy, ktoré nemajú dostatok financií na vybudovanie systému na filtrovanie obsahu. Platformy ako Reddit či Twitter budú musieť byť zásadne prepracované alebo sa tiež môže stať, že odídu z európskeho trhu.

Toto boli príklady, ktoré aj keď majú lokálnu pôsobnosť, ovplyvňujú Internet globálne. Ak si myslíte, že sa vás to netýka, mýlite sa a myslím si, že každý by mal mať právo vedieť o tom, čo sa v tichosti schváľuje za zatvorenými dverami. Vrátim sa k úvodu. Stojíme na križovatke. Kde bude Internet o desať rokov? Ozveme sa alebo budeme ticho? Chceme obsah aj tvoriť alebo nám stačí ho pasívne prijímať? Internet je tu s nami približne 30 rokov. Zdá sa to veľa, ale sme stále len na začiatku. Teraz sa formuje, akú podobu bude mať.

[//]: # (Used references)
[internet-world-stats]: https://internetworldstats.com/stats.htm
[tat-14-sprint]: https://www.tat-14.com/tat14/gclist.jsp
[australia-law]: https://arstechnica.com/tech-policy/2018/12/australia-passes-new-law-to-thwart-strong-encryption/
[eu-copyright]: https://juliareda.eu/2019/01/article-13-almost-finished/
[youtube-stats]: https://www.businessinsider.com/viewers-find-objectionable-content-on-youtube-kids-2017-11