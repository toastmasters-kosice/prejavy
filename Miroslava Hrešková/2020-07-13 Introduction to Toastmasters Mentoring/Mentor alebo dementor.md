# Mentor alebo dementor?
Idete sa učiť niečo nové. Niečo, o čom nemáte ani páru. V takomto prípade by sa vám zišiel niekto, kto sa v danej oblasti pohybuje už dlhšie. Niekto, kto má viac skúseností. Kto by vám vedel poskytnúť cenné rady, ako niečo spraviť lepšie. Rýchlejšie. Jednoduchšie. Alebo ako sa vyvarovať bežných chýb.

Keď som nastúpila do svojho prvého zamestnania po vysokej škole, nevedela som, čo ma čaká. Čo je iné v programovaní školských zadaní a v reálnom zamestnaní, kde pracujete v tíme s ľuďmi rôznych skúsenostných úrovní, na projektoch pre skutočných platiacich zákazníkov.

Keďže všetko bolo pre mňa v práci nové a potrebovala som sa do toho rýchlo dostať, priradili ma k skúsenému kolegovi na zaučenie. Nikdy predtým som nemala mentora. Tešila som sa, že mám niekoho, koho sa môžem vypytovať. Že mám niekoho, na koho sa môžem obrátiť, ak by mi niečo nešlo. Alebo ak by som niečo pokazila.

No naše spojenie/partnerstvo nevyšlo. Mali sme od seba iné očakávania a môj štýl učenia sa nebol kompatibilný s jeho štýlom, akým mentoroval. Mala som pocit, že moje otázky sú na obtiaž a že sa mu zdajú príliš hlúpe. Týmto môj progres stagnoval. A moje počiatočné nadšenie z možnosti nasávať nové vedomosti a skúsenosti (ako špongia) opadol.

Po mesiaci rozpačitého zaúčania sa ma zhodou náhod preložili na iný projekt. Dostala som nového mentora. Úprimne, mala som trocha obavy. No po určitom čase boli zahnané do kúta.

Keď som sa pýtala, hoc aj to isté viackrát, pretože som nepochopila to prvé vysvetlenie, milo a trpezlivo mi všetko znova vysvetlil. Ak sa mi niečo pokazilo a všetky nápady, čo skúsiť na vyriešenie chyby, sa mi už minuli, mohla som sa na neho bez obáv obrátiť. Všetko mi vysvetlil. Dostala som vždy spätnú väzbu. Mala som sa s kým poradiť o svojich nápadoch, ako niečo spraviť. Či je to tak dobré a ak nie, tak prečo a ako to vylepšiť.

Vďaka takémuto prístupu som sa učila veľmi rýchlo a čo nevidieť som dokázala samostatne pracovať. Moje zodpovednosti na projekte sa postupne zväčšovali. S tímom testerov som koordinovala stratégiu testovania, so zákazníkom som o nových požiadavkách komunikovala sama, návrh od architekta som spracovala a naprogramovala bez pomoci.

Nerozkazoval mi, čo mám kedy urobiť. Ani mi nepovedal celé riešenie. No ak som bola v slepej uličke, tak mi pomohol pozrieť sa na problém z inej stránky a vidieť niečo, čo na prvý pohľad bolo skryté.

V TM potrebujeme takýto mentoring.