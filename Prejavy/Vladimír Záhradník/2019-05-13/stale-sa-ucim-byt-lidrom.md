---
title: "Stále sa učím byť lídrom"
pathway: "Strategic Relationships, Level 2"
length: "5 to 7 minutes"
date: 2019-01-21 18:30:00 +0100
video: N/A
categories: toastmasters motivation leadership
---

# Stále sa učím byť lídrom
Pred pár rokmi som ani neuvažoval o tom, že by som chcel byť lídrom. Čo sa za tú dobu zmenilo? Správna motivácia. O jej dôležitosti nás pred dvoma týždňami počas svojho prejavu presvedčil Lukáš Bičuš.

Ak ma trochu poznáte, tak viete, že o nápady nemám núdzu. Keď som pred asi štyrmi rokmi pracoval v Bratislave, začal som chodiť do rôznych hudobných klubov v meste. Chýbal mi však nástroj, ktorý by za mňa ustrehol najbližšie vystúpenia mojich obľúbených kapiel. A tak sa zrodil nápad na Concertino. Vyhľadávač hudobných podujatí, ktorý by mi odporúčal podujatia bez toho, aby som preto musel čokoľvek urobiť. Odvtedy prešli asi 4 roky a produkt je stále iba na papieri. Pracoval som na ňom sám a pre jedného to bolo, zdá sa, priveľké sústo. Uvedomil som si, že ak chcem dokázať veľké veci, nedokážem to bez ďalších ľudí. Keby som mal tím ľudí, dnes by to bol hotový produkt. Mám nápady a víziu, ale sám ich nedokážem zrealizovať. Asi tu môžeme hľadať podstatu toho, že som sa rozhodol byť lídrom.

Správny líder musí vedieť komunikovať s ľuďmi v jeho tíme. Podľa toho, v akej situácii sa nachádza, volí aj vhodný prístup. Existujú rôzne [štýly vedenia ľudí][leadership_style]. Byrokratický, altruistický, demokratický... Každý sme iný a aj to, aký štýl u nás prevláda, je rôzne. V rámci prípravy k tomuto prejavu som si spravil test na stránke Pathways. Vyšlo mi v ňom, že u mňa dominuje viacero štýlov. Najviac však inovatívny, demokratický a udávajúci tempo. Znamená to, že mi je prirodzené zamerať sa na víziu a vítam návrhy od ostatných, ktoré mi ju pomôžu naplniť. Podnecujem konštruktívnu debatu a motivujem ostatných, aby sa do nej aktívne zapájali. Kladiem dôraz na vysokú produktivitu a sám idem príkladom.

Zhodou okolností som bol pred asi mesiacom na jednom workshope v Budapešti. Robili sme tam test na to, čo nás vie najviac namotivovať v práci. Boli tam tri stoly a na každom z nich boli papieriky s rôznymi výrokmi. Z každého stola sme si mali vybrať tri výroky, s ktorými najviac súhlasíme. Tomu zodpovedalo bodovanie a po spočítaní výsledkov mi vyšlo, že najviac ma motivuje pokrok, inovácia a rozum. Teda rozhodovanie sa nezaujato, podľa dostupných dát. V Pathways aj na tomto workshope mi vyšli veľmi podobné výsledky. Asi na tom niečo bude.

Ak ste sa ako líder nenarodili, vôbec to nevadí. Byť lídrom sa dá naučiť. Pozrite, máme to dokonca napísané na zástave klubu. V marci som sa zúčastnil na workshope s Andrejom Mažárym. Sedeli sme tam všetci v kruhu. Viacerí sme sa zapojili do cvičenia, kde sme si mali postupne zo stolíka zobrať list papiera. Podmienkou bolo, že vstať môže vždy iba jeden účastník. Náš čas bol, povedzme, dlhší ako by sa patrilo. Nikto sa totiž nemal k tomu, aby sa ujal vedenia. Každý čakal, čo spravia tí ostatní. Mažo mi vtedy povedal: "Ak chceš byť líder, chovaj sa tak!" Táto rada ma inšpirovala. Spomínaný workshop v Budapešti bol súčasťou podujatia Startup Safari. Šli sme tam viacerí a ja som sa ujal celej organizácie. Vybral som a zabezpečil ubytovanie a cestovné lístky, vybral som prednášky, na ktoré pôjdeme. Riešil som problémy, ktoré vznikli. Do Budapešti som prišiel už o pár hodín skôr ako ostatní. Mal som vďaka tomu čas zistiť, kde bývame a neskôr navigovať ostatných, aby sme v noci neblúdili. A stačí tak málo: Chceš byť líder, buď ním.

Nezľaknite sa úlohy. Buďte tí, ktorí sa jej aktívne chopia. V malom si to viete vyskúšať na dnešnom stretnutí klubu. A keď si budete trúfať na viac, môžete si vyskúšať byť vo vedení klubu. Do vedenia nášho klubu ma oslovil náš prezident, Jožo Staruch. Členom som bol asi pol roka. Povedal, že mám dobré nápady a že by som mohol byť užitočný. Prijal som úlohu tajomníka a vykonávam ju od januára. Keď som spomenul štýly vedenia ľudí, byť vo vedení je ten najlepší spôsob ako ich uplatňovať. Mám svoju víziu, akú chcem naplniť. A chcem pozdvihnúť kvalitu klubu. Nápadov, čo zlepšovať, mám veľa. Moje nápady predkladám ostatným vedúcim a vedieme o nich konštruktívne debaty. Tu prevláda môj inovatívny štýl. Ak s niečím nesúhlasím, dám to najavo. Učím sa prijímať rozhodnutia v záujme klubu. Uplatňujem môj demokratický štýl. Ako vidíte, striedam rôzne štýly a môžem pracovať na mojich nedostatkoch.

Za tých pár mesiacov som zaviedol zverejňovanie zápisníc stretnutí na Internete, prispel som k vytvoreniu novej webovej stránky, na ktorej práve pracujeme a najnovšie som prišiel s víziou väčšieho prepojenia s ostatnými klubmi. Byť vo vedení je pre vás skvelá príležitosť ako na vašom vodcovstve pracovať. Už na najbližšom stretnutí si budeme voliť nové vedenie klubu a vy máte šancu kandidovať tiež. Nečakajte, oslovte súčasných vedúcich a pýtajte sa.

Keď som sa rozhodol ísť cestou lídra, mal som dlhodobú víziu a mám ju stále. Pracujem na mojich nedostatkoch a posúvam sa vpred. Chcem robiť na veciach, ktoré posunú svet o malý krok vpred a idem si za tým. Nech je vaša motivácia akákoľvek, držte sa jej a výsledky sa dostavia. Rád budem pri tom.


[//]: # (Used references)
[leadership_style]: https://en.wikipedia.org/wiki/Leadership_style
