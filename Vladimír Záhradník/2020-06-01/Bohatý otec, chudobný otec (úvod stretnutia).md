# Bohatý otec, chudobný otec
Bohatý otec, chudobný otec je jednou z najslávnejších kníh od Roberta Kiyosakiho. Robert mal dvoch otcov: prvým bol jeho biologický otec - chudobný otec - a tým druhým bol otec jeho najlepšieho kamaráta Mikea - bohatý otec. Obaja otcovia učili Roberta, ako dosiahnuť úspech, ale úplne odlišnými prístupmi.

Jeho chudobný otec veril, že kľúčom k úspechu je vzdelanie. Veril, že ak sa bude dobre učiť, získa slušnú prácu v dobrej firme. Bol veľmi vzdelaný, no aj napriek tomu mal finančné problémy. Osobne by som ho označil za dobrého zamestnanca. Takého, ktorý u vás bude roky verne pracovať. Bojí sa rizika a má rád stabilitu.

Naproti tomu, bohatý otec mal ukončenú iba základnú školu. Bol však presným opakom chudobného otca. Bol vizionár a rizika sa nebál. To on naučil Roberta nehovoriť vetu "Nemôžem si to dovoliť", ale namiesto toho sa pýtať "Ako si to môžem dovoliť?". Prirodzene, Robert sa uchýlil k radám bohatého otca.

Kiyosaki sa snaží v knihe zdôrazniť, aká dôležitá je finančná gramotnosť. Ja však chcem poukázať na niečo iné - aký veľký dopad na vás môže mať dobrý mentor. Zabudnite na chvíľu na to, že Robert dostával od bohatého otca finančné rady. Rovnako mohol dostávať rady ohľadom osobnostného rastu. Mať dobrého mentora nie je samozrejmosť. Avšak ak hľadáte múdro a trpezlivo, mentor môže obrátiť váš život o 180 stupňov. Mentor za vami málokedy príde sám. Naopak, to vy musíte vyvinúť úsilie nájsť ho a osloviť ho.

V mojom prípade svojho mentora stále hľadám. A neobmedzujem sa len na jedného. Myslím si, že ak sa obklopím inteligentnými ľuďmi, porastiem aj ja. Verím, že som vám zanechal chrobáka v hlave a že sa nad vlastným mentorom začnete zamýšľať. Môžete od neho veľa získať a on od vás tiež.
