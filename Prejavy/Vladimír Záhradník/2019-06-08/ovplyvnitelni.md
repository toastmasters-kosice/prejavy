---
title: "Ovplyvniteľní"
pathway: "Strategic Relationships, Level 2"
length: "5 to 7 minutes"
date: 2019-06-10 18:30:00 +0100
video: N/A
categories: toastmasters motivation leadership
---

# Ovplyvniteľní
Keď som začal pracovať v Bratislave, zakrátko som dostal za kolegu mladého študenta z Indie. Volal sa Saket Hegde. Pamätám si, ako sme sa ho všetci pýtali, či v Indii ľudia skutočne jazdia na streche vlaku. Tak ako ukazuje každý druhý obrázok, keď do vyhľadávača zadáte "India train". Nechápal odkiaľ sa táto fáma vzala a veľmi ho prekvapilo, ako veľmi je rozšírená. Podľahli sme stereotypu. Odniekiaľ sme sa o ňom dozvedeli a vzali sme ho ako fakt. V tomto prípade o nič nešlo, v iných prípadoch to môže mať vážnejšie dôsledky.

Každý z nás sa narodil v nejakom prostredí, ktoré ho kultúrne formovalo. Kultúru tvoria hodnoty, zvyky, ideály, životné postoje a mnoho ďalších vecí. Mnohé hodnoty sme prijali za svoje nevedomky. To preto, že sme vyrastali v prostredí s ľuďmi, ktorí už nejaké hodnoty mali v sebe. Verte, že ak by ste vyrastali v Mexiku, správali by ste sa inak. Ďalšie hodnoty sme už prijali za svoje vedome. Tým, že sa pohybujeme medzi ľuďmi, čítame knihy a dotvárame si naše názory. Adam Gebrian v najnovšom rozhovore pre Rádio Wave odporúča vycestovať do zahraničia aspoň na mesiac a pozorovať ruch mesta. Vraj vám to zmení pohľad na to, čo máte doma.

Vašu osobnosť netvorí len jedna kultúra. Ste Slovák, ale zároveň ste rečník, básnik či hudobník. Tieto kultúrne identity tvoria vaše kultúrne povedomie. A tu sa dostávame k stereotypom. Môžete byť vynikajúci klavírista. No prídete do Británie a dostanete nálepku Východoeurópan. Boli ste zaškatuľkovaní.

Môj otec pochádza zo stredného Slovenska a miluje syry, bryndzu a teplú žinčicu. Výrobky z mlieka sú so stredným Slovenskom spojené. A čo si myslíte? Mám či nemám rád naše národné jedlo, bryndzové halušky? Fakt je, že mlieko rád mám. Ale výrobky z neho už pomenej. Syry som sa jesť naučil, ale nevyhľadávam ich. A bryndzu nejem vôbec.

Druhý stereotyp, ktorý ma napadá, je, že Východniari si radi vypijú. Na posledný prípad si veľmi dobre pamätám. Bol som v miestnej krčme pri Bratislave s mojim kamarátom. A keď z debaty vyplynulo, že som z Prešova, hneď prišlo na tému pitia. Automaticky ľudia predpokladali, že ako Východniar nemám problém si vypiť. Pritom nič nie je ďalej od pravdy, som úplný abstinent. Alkohol mi nikdy nechýbal. Jeden polliter piva dokážem piť na posedení aj cez 4 hodiny.

V súvislosti s pitím alkoholu som narazil na zaujímavé údaje. Slováci si myslia, že Východniari veľa pijú. Keď sa však na tento neduh pozrieme globálne, iné národy si to myslia o Slovanoch. Teda o celom etniku. Hlavne o Rusoch. Tento stereotyp je dosť hlboko zakorenený.

Ja si zo stereotypov nerobím nič a dokážem sa nad nimi povzniesť. Ak s tým nemám problém ja, to nič nevraví o tých ostatných. Minulý rok som bol v Košiciach na prednáške Joela Rainsbergera. Mala byť o metodológii Test Driven Development, ale mal som pocit, že bola viac o tom, ako jednať s ľuďmi. Pokiaľ nepoznáš dobre kultúrne povedomie osoby, s ktorou debatuješ, nenechaj sa uraziť. Mohlo ísť len o chybu v komunikácií a odlišnú interpretáciu tej istej veci. Ako príklad uviedol jeho a jeho ženu. Narodili sa v iných mestách vďaka čomu boli vystavení len trochu odlišnej kultúre. Raz sa kvôli niečomu hádali a časom prišli na to, že obaja myslia vlastne na to isté. Len to inak interpretovali.

Či sa nám to páči alebo nie, náš mozog denne spraví stovky rozhodnutí. A je nastavený robiť rýchle závery. V dnešnej informačnej dobe preto nie je divu, že si veci dostatočne neoverujeme. Aj keď by sme možno mali. Obzvlášť nebezpečné je to na sociálnych sieťach. Zamyslite sa, keď si prezeráte váš feed na Facebooku, koľko sekúnd venujete jednému príspevku? Sekundu? Menej? Častokrát si všimnete len fotku a titulok.

Pred časom na workshope s Andrejom Mažárym odznelo, že 55 percent komunikácie tvorí reč tela, 38 percent hlas a len 7 percent slová. Priznajte si, koľkí ste vzali tieto údaje ako fakt? V skutočnosti vychádzajú tieto čísla z dvoch štúdií a za tie roky boli misinterpretované. Ale mýtus sa šíri ďalej. Chvíľu som tomu veril aj ja.

Mnohé z informácií preberieme ako fakty. Keď som sa pripravoval na tento prejav, našiel som niekoľko desiatok článkov a blogov, ktoré začínajú 5 stereotypov... Zoznam sa líšil podľa toho, kto článok napísal. A bezvýhradne nemôžete veriť ani novinám. Hlavne v témach, ktoré sledujem podrobne, vidím, že častokrát informujú selektívne a skreslene. Idú po povrchu.

Teraz, keď už viete, ako váš mozog pracuje, môžete sa pokúsiť s tým niečo spraviť. Snažte sa dohľadávať si informácie z viacerých zdrojov. Pokiaľ narazíte na nejaký stereotyp, overte, či je skutočný. Najlepšie oslovte toho, koho sa ten stereotyp priamo týka. Pokiaľ si nie ste istí, či je stereotyp založený na pravde, nešírte ho ďalej. Prispejete k lepším vzťahom medzi ľuďmi. A v dnešnej dobe to potrebujeme ako soľ.

[//]: # (Used references)
[brain-decisions]: https://bgr.com/2019/03/06/brain-decision-study-free-will/