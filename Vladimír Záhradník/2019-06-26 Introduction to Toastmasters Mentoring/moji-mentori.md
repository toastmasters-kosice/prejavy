---
title: "Moji mentori"
pathway: "Strategic Relationships, Level 2"
length: "5 to 7 minutes"
date: 2019-06-26 18:30:00 +0200
video: N/A
categories: toastmasters motivation mentorship protege
---

# Moji mentori
Keď sa rozhodnete stať špičkou vo svojom odbore alebo si zaumienite byť dobrý rečník, [mentor][mentor] vám v tom môže veľmi pomôcť. Vyberajte si ho múdro, no hlavne si nejakého vyberte. V istých prípadoch práve mentor môže byť ten, vďaka ktorému váš cieľ nevzdáte a uspejete. Korene tohto slova siahajú do Homérovej Odysey. Mentor bol bezvládny starec, ktorého podobu prevzala bohyňa Aténa, aby doprevádzala mladého Telemaccha v jeho ťažkých časoch. Dnes je mentor ten, ktorý vám pomáha plniť vaše dlhodobé ciele. Povzbudzuje vás v tom a radí vám.

S mojím prvým mentorom som sa stretol, keď som nastúpil do môjho nového zamestnania v Bratislave. Zhodou okolností to bolo na moje narodeniny. Alcatel-Lucent mal v mnohom inú kultúru, ako som bol zvyknutý. Fungovali tam tak, že nového zamestnanca hodili do vody a nechali ho plávať. Prvé týždne ste mali pocit, že všetci rozprávajú cudzím jazykom a neskôr ste mu už začali rozumieť viac a viac. Aby sa nádejný kandidát neutopil, dostal vždy svojho mentora. Skúsenejšieho kolegu, ktorý mu postupne vysvetľoval, ako veci fungujú a pomáhal mu zoznamovať sa s prácou.

Ja som dostal na starosti udržiavať kolekciu testov pre zariadenie, ktoré sa volalo SGSN. Práve k tomuto zariadeniu sa pripájali mobily, keď chceli preniesť dáta cez GPRS. V tom čase už tím pracoval na vývoji 4G zariadení a preto bola údržba staršieho produktu ideálna pre začiatočníka. Ako mentora mi priradili Matúša Vaška. Rozumeli sme si. Vyštudoval telekomunikácie, tak ako ja. Dokonca si robil doktorát v oblasti spracovania reči. Ja mám v tejto oblasti bakalárku aj diplomovku. Keby som sa pred rokmi rozhodol študovať v Bratislave, boli by sme spolužiaci.

V Alcateli pracoval len na čiastočný úväzok popri škole. Vždy sme sa dopredu dohodli, kedy príde a ja som si naňho pripravil nové otázky. Keď som nastupoval do firmy, nemal som skúsenosti so softvérovým vývojom. Preto mi boli mnohé veci cudzie. Verzovanie kódu, automatizácia testov, spolupráca s vývojármi. A popri tom všetkom som musel svoje znalosti mobilných sietí z vysokej školy nielen oprášiť, ale aj prehĺbiť. A to rýchlo! Matúš ma postupne viedol. Ukázal mi, kde hľadať informácie. Ako čítať 3GPP špecifikácie. Postupne mi pomohol naučiť sa programovací jazyk TCL a to ako správne písať testy. Tu treba zdôrazniť, že mentor je na to, aby vám pomohol, ak vám niečo nie je jasné. Ja som bol ten, ktorý sa pýtal a ktorý za ním chodil. On bol ten, ktorý si na mňa našiel čas.

Aj vďaka Matúšovi som sa vo firme uchytil. A o pol roka už som bol zabehnutý pracovník. Po čase sa vedenie rozhodlo preradiť ma do tímu, ktorý mal na starosti vývoj mobilného routra pre 4G sieť. Priradili mi testovanie funkčnosti ePDG. ePDG zabezpečuje to, že sa dokážete s vašim mobilom pripojiť do mobilnej siete aj cez vašu domácu WiFi sieť a uskutočňovať hovory. To je výhodné tam, kde je zhoršený mobilný signál. Pred časom Voice over WiFi spustil aj náš Orange.

Opäť som dostal mentora, volal sa Jayamaran Kumaran. Tentokrát prišiel až z našej pobočky v Silicon Valley. Ten mal na mňa ešte pozitívnejší vplyv ako Matúš a mnohé jeho rady uplatňujem, aj keď som už mimo firmy. Mal som s ním individuálny študijný plán. Každý deň sme mali spolu vyhradenú jednu hodinu na tréning, keď sme prebrali nejakú oblasť. Okrem toho to bolo na mne. Jayamaran sedel pri svojom pracovisku a ja som sa ho chodil pýtať. Občas aj pozorovať ako on sám pracuje. Pamätám si, ako kreslil diagramy, keď sa snažil niečo vysvetliť. Nepoužíval papier. Namiesto toho použil v počítači obyčajný poznámkový blok. Bloky diagramu nakreslil pomlčkami a lomkami, do vnútra blokov písal text. Bloky spájal pomlčkami a na konci robil jednoduché šípky. On sa asi inšpiroval tým, ako sú písané RFC štandardy. Mňa zase inšpiroval on. Odvtedy občas takto kreslím aj ja. Je to prehľadné a rýchle. Tiež mal na mňa vplyv v tom, ako ma naučil premýšľať o probléme. Pozerať sa na problém z viacerých uhlov. V neposlednom rade som dosť veľa vyzvedal o tom, ako to funguje v Silicon Valley. Prácu na projekte som úspešne zvládol, aj vďaka nemu.

Na týchto dvoch príkladoch môžete vidieť, akí sú mentori dôležití a ako sa od nich môžete učiť, ak sa nebojíte výziev. Klub [Toastmasters][toastmasters-kosice] je na mentorovaní založený. Aj keď si myslíte, že mentora nepotrebujete, zvážte to. Môžete sa dostať do vášho cieľa rýchlejšie. Nech už je ním čokoľvek.


[//]: # (Used references)
[mentor]: https://en.wikipedia.org/wiki/Mentorship
[toastmasters-kosice]: https://toastmasterskosice.sk/