Cez víkend som bola na hackathone. Pýtate sa, čo to je? Je to viac menej programátorská súťaž – viacero tímov sa stretne, aby určitú časovú periódu nerobili skoro nič iné, len programovali aplikáciu na vybranú tému. Súťaž uzatvára prezentácia každého tímu a výber víťaza hlasovaním poroty.

Ja som sa prihlásila z viacerých dôvodov:
-	Nové skúsenosti, zábava – je lockdown a toto je konečne niečo iné, než len ísť do prírody na prechádzku alebo hrať spoločenské hry s kamošmi online
-	Za 1 deň môžem pridať novú aplikáciu do svojho portfólia
-	Možnosť overiť si v praxi to, čo som sa v TM naučila – pretože hackathon, to nie je len o tom, niečo naprogramovať. Pretože v závere dňa sa vytvorené aplikácie prezentujú a je dôležité mať aj dobrý nápad a vedieť ho dobre predať.

Úspešne som dokázala nahovoriť svoju sestru na účasť v hackathone a jej sa podarilo nahovoriť aj našu sesternicu. Spustila som prehováraciu reťazovú reakciu :D

Tému CESTOVANIE sme sa dozvedeli v stredu a okamžite sme začali brainstormovať. Skupinová konverzácia sa len tak hemžila nápadmi – niektoré boli dobré, iné nie až tak. Nakoniec sme sa zhodli na tom, že budeme robiť kalkulačku uhlíkovej stopy. 

Ekológia a globálne otepľovanie sú v súčasnosti aktuálne témy. Dúfali sme, že to porotu osloví. Cieľom bolo vytvorenie webovej aplikácie, kde by si používateľ mohol zadávať každý deň, akým dopravným prostriedkom išiel a ako dlho. Aplikácia by mu počítala jeho celkovú uhlíkovú stopu a vedela poskytovať prehľady podľa zvoleného časového obdobia – týždeň, mesiac, rok... A poskytovala by informačné hlášky – s pochvalou, koľko stromov používateľ zachránil, ak by sa jeho uhlíková stopa počas sledovaného obdobia znížila a s odporúčaním, ak by sa naopak zvýšila.

Plán bol jasný a my sme sa tešili na realizáciu. Prišla sobota, odbilo 9 hodín a my sme začali. Dievčatá mali na starosti tú časť aplikácie, s ktorou priamo interagujú používatelia. Mojou zodpovednosťou bolo postarať sa o spracovanie dát a výpočty. 

Ťukali sme do klávesnice, až sa z nej dymilo. Viackrát sme sa zamotali s výzvami a chybičkami, no šlo nám to vcelku dobre. Až kým neprišla krízová tretia hodina a ja som stratila veľa času na jednej chybe. To spôsobilo, že sme neboli schopné spojazdniť obe časti, na ktorých sme pracovali. Každá časť síce bola hotová, no nespolupracovali.

Na to, aby som toto zahovorila na prezentácii, potrebujem aspoň ďalší rok v TM :D

Aj keď sme nevyhrali, bol to skvelý deň. Veľa sme sa nasmiali a tiež sme sa veľa naučili. 
