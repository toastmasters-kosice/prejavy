# Moja blogerská výzva
S blogovaním som aktívne začal v decembri minulého roka. Avšak nedá sa povedať, že som písal veľa. Snažil som sa vydať aspoň jeden nový blog za týždeň Ale mal som obdobia, keď som za tri týždne nevydal nič. V tomto projekte som mal za úlohu napísať minimálne osem blogov za mesiac. Hneď na úvod som si však pekne zavaril, pretože prvý článok som napísal až v polovici júna. Aby som projekt splnil, musel som zaviesť niekoľko zmien.

- Začal som písať v slovenčine. Toto sa ukázalo ako veľmi efektívny nástroj, ktorý mi umožňuje dostať myšlienky na papier rýchlejšie ako v angličtine. Čaká ma však ešte preklad do angličtiny a korektúry.
- Počas písania eliminujem rušivé vplyvy. Otvorím si prázdne textové okno, nastavím si v mobile tichý režim a píšem.
- Blog sa snažím písať bez prerušenia. Aspoň v tej prvej fáze, keď dostávam svoje myšlienky na papier.
- Čoraz viac sa mi osvedčili aj myšlienkové mapy, ktoré mi u veľkých článkov šetria čas a umožňujú mi zamerať sa na detaily.

Tento blogerský experiment som využil aj na vyskúšanie nových foriem písania. Osvedčil sa mi storytelling, teda rozprávanie príbehov. V januári na školení Toastmasters v Bratislave mal na túto tému školenie Lukáš Liebich. Chvíľu to trvalo, ale vrátil som sa k tomu. Ak storytelling aplikujete dobre, je to veľmi efektívny nástroj na sprostredkovanie informácií. Dôkazom je môj blog o strastiach v Slovenskej sporiteľni. Nie je krátky, prečítate ho asi za 10 minút, ale ukázalo sa, že ľudia čas nevnímali a mnohí ho prečítali dokonca na jeden raz.

Od mojich známych som dostával pozitívnu spätnú väzbu a aj množstvo komentárov na Facebooku mi vraví, že ľudia moje články naozaj čítajú. Osem článkov je dosť, ale ak to s blogovaním myslíte vážne, je to rozumné číslo. Rád by som v tomto tempe pokračoval aj naďalej. Verím, že konzistentnosť je základom k budovaniu úspešného blogu. Tento projekt bol pre mňa veľmi zaujímavý a rozhodne ho zvážte tiež. Rád si prečítam aj vaše príbehy.