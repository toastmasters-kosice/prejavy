# Organizácia prejavu
Napísanie prejavu nie je raketová veda. Bystrí ľudia už za nás zistili, čo funguje a čo nie. Dnes sa naučíte ako ten váš prejav výrazne vylepšiť pomocou zopár jednoduchých pravidiel. Stačí, že ma budete pozorne počúvať.

Minulý rok som bol na konferencii v Prahe s názvom LinuxDays. Bol som tam preto, že ma zaujímala tematika - Linux a tak. No zároveň som chcel vidieť úroveň rečníkov. Zvažoval som, že sa o rok prihlásim aj ja. No nestalo sa tak. Tento rok sa konferencia konala v obmedzenom režime online. Ale iné som chcel povedať. Videl som obrovské rozdiely medzi špičkovými rečníkmi a tými, ktorí si nejako dali dokopy zopár slajdov. O niekoľko tried medzi nimi vyčnieval Michal Špaček. Predstavte si tú najväčšiu prenáškovú sálu na univerzite. Bola úplne plná. A to až tak, že sme viacerí sedeli na podlahe alebo sa opierali o múry. V sále bolo počas celého jeho prednášky ohromné ticho. Ľudia chceli počuť každé jedno slovo. A keď povedal nejakú vtipnú príhodu, všetci sme sa tam rehotali.

Vypracovať sa v rečnení na Michalovu úroveň nie je jednoduché. Napriek tomu vás viem nasmerovať a ukázať vám, čo funguje.

Prvá vec, ktorú si musíte uvedomiť, je, **čo chcete v divákoch** na konci vášho prejavu **zanechať**. Áno, správne, **začíname odzadu**. Ešte kým si určíte názov prejavu, by ste mali vedieť, akú správu ľuďom podáte. Čo svojím prejavom sledujete? Chcete ľudí pobaviť? Informovať? Motivovať? Alebo im chcete predať nejaký produkt? Premýšľajte o tom.

Až keď máte cieľ prejavu, začnite premýšľať nad jeho názvom a o čom chcete vlastne hovoriť. Každý **prejav by mal mať úvod, jadro a záver**. To nás učili aj na hodinách slovenčiny, všakže. **Úvod má ľudí navnadiť a motivovať**, aby si vás chceli vypočuť. Pred chvíľou som začal svoj prejav príbehom. Zaujal vás? Snažil som sa vás motivovať. A o to isté by ste sa mali snažiť aj vy, keď budete niekedy prezentovať iným.

Prvá dnešná poučka:

> "Úvod divákov motivuje vypočuť si vás a uvádza jadro vašej reči."

Dám vám jedno odporúčanie. Úvod sa **naučte naspamäť**. Keď budete prednášať, na jazyk vám nemusia prísť tie správne slová. Úvod sa môže minúť účinku.

Keď už máte premyslený úvod, porozmýšľajte nad záverom. Aké myšlienky chcete zdôrazniť? Dobrý záver môže v ľuďoch rezonovať mesiace po vašej prednáške. **Na jadro časom zabudnú, ale na vaše posolstvo nie**.

A napokon, až ako tretiu vec, premýšľajte nad jadrom prejavu. Keď som sa chystal na túto vzdelávaciu prednášku, pripravil som si **myšlienkovú mapu**. Vedel som, čo vám chcem povedať, ale to ešte nič neznamená. Vo vašej hlave sú **myšlienky usporiadané nelineárne**. Pred malou chvíľou každý z vás povedal niečo o sebe. Skúste sa zamyslieť, ako sa vám ten prejav písal. Poviem niečo z detstva? AKý príbeh? Poviem niečo o svojich koníčkoch? O akých? Vo vašej hlave sú všetky tieto myšlienky uložené nezotriedené. Ale v dobrom prejave si ich musíte **usporiadať** do nejakého logického poradia, **do osnovy**. A takisto **nemôžete spomenúť všetko**. Váš čas na pódiu je obmedzený a preto si musíte vybrať, čo poviete.

Mne sa v tomto osvedčili myšlienkové mapy, ale rovnako dobre budú fungovať aj tie žlté nálepky, na ktoré si napíšete vaše nápady a postupne si ich zotriedite a povyberáte tie, ktoré použijete. Dnes, keď už mám zopár prejavov za sebou, si niektoré prejavy píšem v hlave. Premyslím si, o čom chcem rozprávať, nad záverom a v priebehu týždňa, keď mám voľnú chvíľu si triedim myšlienky v hlave. Ak budete prejavy robiť častejšie, zvládnete to určite časom aj vy.

Druhá dnešná poučka:

> "V prejave si vyberte len také tri-štyri hlavné myšlienky a podložte ich faktami, príbehmi, či skúsenosťami. Ak ich spomeniete viac, zmätiete publikum."

V tejto chvíli viete, o čom budete hovoriť. Máte vybrané hlavné myšlienky a vytvorili ste osnovu. Ďalšie kroky sú voliteľné, ale pomôžu vám prejav vylepšiť. Odporúčam vám si prejav napísať, vtedy dostane konkrétnu podobu. A keď ho budete písať, určite objavíte nedostatky, nad ktorými sa v pokoji môžete zamyslieť. Prejav sa nemusíte učiť naspamäť a ani vám to neodporúčam. Ale keď si ho napíšete, neskôr si na váš text spomeniete vo vašej prezentácii.

A napokon vám dám ešte jeden tip: Prečítajte si váš prejav nahlas. Keď ho budete čítať, nájdete vety, ktoré znejú neprirodzene. Sú pridlhé, obsahujú zlé vysloviteľné slová, a tak ďalej. Pamätajte, tie najlepšie prejavy sú najlepšie preto, že rečník sa s divákmi rozpráva tak, ako keby s nimi sedel niekde pri káve. Toto je ten najautentickejší prejav, ktorý zaujme.

Z tejto prezentácie by som chcel, aby ste si zapamätali tri veci:
- Premýšľajte nad cieľom prejavu ešte predtým, než ho začnete písať
- Myšlienky si nejako usporiadajte na papier a vyberte z nich tri hlavné, ktoré zapracujete
- Prečítajte si prejav aspoň jeden krát nahlas. Určite zistíte, že niektoré pasáže potrebujú vylepšiť

Prajem vám veľa kreativity pri písaní a budem sa na vás tešiť aj nabudúce. Ďakujem za pozornosť.


## Osnova
- LinuxDays a Michal Špaček
- Čo chcem zanechať v divákovi?
- Úvod a záver
- Jadro a usporiadanie myšlienok
- Tipy na záver