# Sloboda
Dnes vám idem prezentovať svoju víziu a náhoda chcela, že v tejto sále sú až traja ľudia, ktorí počuli tú poslednú. Písali sme ju na jednom tréningu asi pred rokom a pol.

Samozrejme, dnes nemám priestor odhaliť vám všetko a v tomto prejave sa zameriam na môj osobný život. Túto víziu som nazval "sloboda".

Je september roku 2028, mám 40 rokov. Kým iným ľuďom vyzváňa budík a chystajú sa do práce, ja toto neriešim. Vstanem, keď vstanem. Meditácia, denník, cvičenie. Táto rutina mi úspešne slúži už niekoľko rokov. Stále bývam v svojom byte, no som slobodný. Mám peňazí viac ako stíham míňať a pracujem len preto, že chcem. A vyberám si, kde investujem svoj čas. Lebo čas je to najvzácnejšie, čo mám. Niektoré dni sa pozriem z okna a keď je pekne, idem von, hoci aj na celý deň. S úsmevom spomínam na časy, kedy som takto pozeral z okna a zapínal počítač v mojej práci.

Veľa času trávim na cestách a návštevujem nové miesta. Už vyše roka jazdím na motorke. Život trávim v realite, medzi ľuďmi. Počítaču sa vyhýbam. Každý môj deň je iný. Mal som šťastie a vytvoril som si svoju prácu snov. Po rokoch ma živí môj Ravenville. Spolupracujem s kreatívnymi ľuďmi z celého sveta. Máme veľa menších projektov. Napríklad v Unreal engine vyvíjame pokročilý simulátor neexistujúceho bratislavského metra. Zároveň experimentujeme s Unreal enginom aj pri tvorbe videí. V Košiciach organizujeme aj tento rok TEDx a od prvého ročníka v roku 2025 sme sa rozrástli s počtom divákov asi trojnásobne. Teší ma, že ľudia majú o naše dielo záujem.

Vystrelila aj moja druhá firma, Lutemi. Naše automatické kurníky na malochov aj veľkochov sa predávajú ako teplé rožky. Nespíme však na vavrínoch a inovujeme. Sme prví, ktorí uplatňujú dátovú analytiku pri takýchto malochovoch. Aktuálne som CTO celej firmy a riadim tímy ľudí v dvoch krajinách. Mnohých sme si vychovali z radov vysokoškolských študentov.

Tieto všetky aktivity ma napĺňajú. Po rokoch tvrdej driny som dosiahol svoju slobodu. Užívam si každý deň a teším sa na budúcnosť.