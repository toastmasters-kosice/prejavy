# Ja ako leader
Stať sa lídrom nie je jedným z mojich životných cieľov. Preto je môj dnešný project, hovoriť o vedení a o mojom vlastnom štýle vedenia, pre mňa veľkou výzvou. Rozhodla som sa teda niečo si k tejto téme naštudovať. Otvorila som prehliadač a začala s vyhľadávaním známych vodcov a vodkýň. Vyskakovali na mňa same významné osobnosti z histórie alebo mnoho osobností v podnikateľskej sfére súčasnosti. A spomedzi všetkých týchto príbehov ma najviac zaujal príbeh Kristiána.

Nie je to nikto slávny. Kristián je programátor. Má dlhoročné skúsenosti a je veľmi dobrý vo svojej práci. Vďaka tomu sa mu podarilo splniť si svoj profesný cieľ, a to získať  sa na pozíciu manažéra. Mal za úlohu viesť svoj vlastný tím. 

Pre Kristiána to bola nová rola. Predpokladal, že ako pracovník na vedúcej pozícii by mal byť práve ON tým najmúdrejším človekom v tíme. To viedlo k tomu, že pochyboval o schopnostiach svojich podriadených a v tíme to vytvorilo neproduktívne pracovné prostredie. Človek, ktorý sa tvári, že vie robiť všetko a ako jediný to robí správne, nebude nikdy veľký vodca, lebo je neustále zaneprázdnený prácou niekoho iného. 

Prešlo niekoľko mesiacov. Vo firme bolo zaužívané po určitom čase realizovať prieskum spokojnosti zamestnancov o tom, ako sú spokojní s ich náplňou práce, pracovným životom a tiež aj s ich vedúcim pracovníkom. Kristián v tomto prieskume nezískal ktovieaké skóre.

To mu pomohlo uvedomiť si, že tento štýl vedenia nefunguje. Od tohto zistenia sa Kristián snažil viesť svojich podriadených skôr povzbudením a konštruktívnou spätnou väzbou. Naučil sa dôverovať svojim spolupracovníkom a delegovať zodpovednosti.

Kristiánov nový prístup sa do veľkej miery prelína s mojím demokratickým štýlom vedenia. Využíva spoluprácu a komunikáciu na získanie vstupov od členov tímu a je najúčinnejší, keď na vyriešenie problému sú potrebné znalosti a spolupráca celého tímu.

Neustále sa učíme a spätná väzba je prostriedok, ktorý nám v tom môže veľmi pomôcť.