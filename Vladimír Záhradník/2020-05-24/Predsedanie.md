# Predsedanie

## Otvorenie stretnutia
1. Začnite načas. Aj keď ľudia meškajú, nemali by zdržiavať zvyšok stretnutia.
2. Zvolajte začiatok stretnutia a uvítajte zopár vetami členov aj hostí. Dávajte si pozor, aby ste neukradli javisko moderátorovi stretnutia. Moderátor kreatívne uvedie stretnutie a jeho tému. Snažte sa, aby bolo úvodné predsedanie krátke, k veci a týkalo sa záležitostí klubu.
3. Predstavte organizáciu, pokiaľ máte hostí, ktorí Toastmasters nepoznajú. Vždy nechajte niekoho prečítať misiu Toastmasters.
4. Predstavte váš klub a to, ako sa líši od ostatných klubov, ak máte hostí, ktorí váš konkrétny klub nepoznajú.
5. Poproste hostí, aby sa predstavili. Môžete osloviť všetkých hostí, alebo len tých, ktorí prišli prvýkrát - podľa časových možností a počtu hostí. Je dobrý nápad dať im časový limit a tri otázky na zodpovedanie, napríklad "Za 15 alebo menej sekúnd nám povedz tvoje meno, čím sa živíš a tvoju obľúbenú hudobnú skupinu." Buďte kreatívni.
6. Požiadajte o oznamy pred začiatkom stretnutia. Ide o veci, ktoré treba povedať pred začiatkom stretnutia, napríklad, že má VPE hárok s dochádzkou, ktorý treba podať ďalej. Obyčajne záležitosti klubu môžu byť povedané na konci stretnutia alebo po prestávke. Nechceme ľudí unudiť s priveľkým množstvom správ.
7. Spýtajte sa moderátora, či sú v agende nejaké zmeny.
8. Uveďte rolu moderátora a predstavte moderátora stretnutia.


Vítam vás na ôsmom online stretnutí klubu Toastmasters Košice s témou Skutoční hrdinovia.

## O Toastmasters
Značka Toastmasters zastrešuje rečnícke kluby, ktoré v podpornom prostredí učia ľudí rozprávať na verejnosti. Zároveň kluby navzájom spolupracujú a ich členovia súťažia v rečníckych súťažiach. Prvý klub vznikol v Kalifornii v roku 1924 a dnes sú ich po svete tisíce. Na Slovensku je ich asi desať, ale stále vznikajú nové.

## Misia klubov Toastmasters
Poskytujeme podporné a pozitívne prostredie, v ktorom členom umožňujeme rozvinúť v sebe rečnícke a líderské zručnosti, čím získajú väčšie sebavedomie a osobnostne rastú.

## O klube
Náš klub bol založený v apríli 2015 a za posledné dva roky prešiel výraznou premenou. Zároveň sa nám obmenila skoro celá členská základňa. Snažíme sa o to, aby okolo klubu vznikala komunita ľudí so spoločnými záujmami. Takých ľudí, ktorí sa stretávajú aj inde ako na stretnutiach klubu. Veríme, že silná komunita je základom pre dlhodobé prosperovanie. Snažíme sa spolupracovať aj s našimi partnerskými klubmi na Slovensku a spoločne pracujeme na nových nápadoch, ktoré Toastmasters na Slovensku ešte viac dostanú do povedomia. Veríme, že aj vďaka nám bude na Slovensku o zopár rečníkov a možno budúcich podnikateľov viac. Spoločne meníme svet.

## Pre hostí
- Poprosím ťa, stručne sa predstav, kto si a povedz nám, či máš niekoho, koho považuješ za hrdinu? Prečo?

## Moderátorka
Ako nám pred časom povedal Matej Petrenka, dobrý moderátor by mal byť neviditeľný, a jeho úlohou je pomôcť rečníkom, ktorí sú dnešné hviezdy večera. Dnešným stretnutím nás bude sprevádzať Katka Kesselová a veľmi sa teším, pretože dnes moderuje po prvýkrát. Keď idete moderovať prvýkrát, chce to veľa odvahy. Na vašich pleciach je toho skutočne veľa. Ale ako povedal náš bývalý prezident, Lukáš Bičuš, každým moderovaním sa z teba stáva zrelší človek. Teraz pozývam na toto virtuálne pódium Katku Kesselovú. Zatlieskajme jej takýmto virtuálnym potleskom... Katka Kesselová, máš slovo.