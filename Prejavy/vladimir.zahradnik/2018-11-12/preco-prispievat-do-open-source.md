---
title: "Prečo prispievať do open source"
pathway: "Strategic Relationships, Level 1"
length: "5 to 7 minutes"
date: 2018-11-12 19:00:00 +0100
video: N/A
categories: toastmasters opensource
---

# Prečo prispievať do open source
V mojej poslednej prednáške som sa vám pokúsil vysvetliť, čo je to open source. Niektorí z vás mohli nadobudnúť pociť, že prispievanie do open source je čisto charitatívna činnosť, keďže softvér je zadarmo. Keby to tak bolo, open source by vôbec nebol taký rozšírený, ako je tomu dnes.

Dnes sa pokúsim poukázať na to, že aj open source vás môže živiť, ak si vyberiete ten správny [model financovania][open-source-business-models]. Možno vás to inšpiruje a v budúcnosti o takejto alternatíve budete aspoň uvažovať.

Open source softvér je poskytovaný zvyčajne bez akejkoľvek zákazníckej podpory. Diskusné fóra nie sú pre firmy, ktoré takýto softvér používajú komerčne, dostatočné. To sa dá využiť. Pokiaľ takýto softvér vyvíjate, môžete ponúkať platenú technickú podporu alebo konzultačné služby. To je hlavným zdrojom príjmov firmy [Red Hat][red-hat], ktorej hlavná vývojová centrála sa nachádza v Brne. Jej hlavný produkt je linuxová distribúcia [Fedora][fedora], ktorá je poskytovaná úplne zadarmo bez akejkoľvek zákazníckej podpory. Firmy, ktoré o podporu majú záujem, si môžu kúpiť komerčný variant [Red Hat Enterprise Linux][rhel]. Firma taktiež ponúka aj rozličné platené certifikácie.

Ďalšou možnosťou je poskytovanie softvéru v rámci [Software-as-a-Service (SaaS)][saas]. Podstatou je, že softvér beží kompletne na webe u prevádzkovateľa služby. Odpadajú problémy s inštaláciou na stovky počítačov zákazníka a aktualizáciami. Zákazník tiež nemusí riešiť vlastné servery na takúto službu. Prevádzkovateľ tiež môže ponúkať ďalšie balíky služieb podľa rôznych potrieb zákazníkov, za čo si samozrejme nechá zaplatiť. Ako príklad uvediem [GitLab][gitlab], ktorý má cenovú ponuku služieb v rozmedzí 0 až 100 eur mesačne na jedného používateľa. Komu to však nevyhovuje, ten si môže ich softvér rozbehať na svojom vlastnom počítači.

Uvažovať môžete o dobrovoľných finančných príspevkoch cez sprostredkovateľov ako PayPal. Na vašej stránke tiež môžete spraviť e-shop s reklamnými a darčekovými predmetmi, ako sú tričká, mikiny či hrnčeky. Získate ďalší zdroj príjmov a podporíte zavedenú značku. Tiež môžete zaviesť [systém odmien][bounty-driven-development]. Ide o zvyčajne menšiu finančnú odmenu, ktorú zaplatí používateľ softvéru vývojárovi za dorobenie nejakej funkcionality alebo za opravenie chyby v softvéri. V prípade rozsiahlejších zmien môžu projekty žiadať o rôzne granty alebo sa zapojiť do programov ako je [Google Summer of Code][gsoc]. Ten funguje tak, že Googlu odošlete návrh na projekty, do ktorých sa môžu zapojiť študenti. Ide častokrát o novú funkcionalitu vo vašom softvéri alebo vylepšenie už existujúcej funkčnosti. Ak vás Google spomedzi organizácií vyberie, zoznam projektov sa zverejní a študenti si môžu vybrať, na čom chcú pracovať cez leto. Po finálnom schválení to funguje ako mentor-mentee program, kde niekto z vašej organizácie pomáha študentovi splniť cieľ. Študent dostane za svoj čas zaplatené od Googlu. Samozrejme, za splnenia podmienok programu.

Na získanie finančných prostriedkov môžete využiť aj v súčasnosti populárne crowdfundingové platformy ako [Kickstarter][kickstarter], 
[Indiegogo][indiegogo] či čoraz populárnejší [Patreon][patreon]. V kampani môžete ponúknuť, že po splnení cieľa kampane dorobíte do populárneho softvéru nejakú žiadanú funkcionalitu alebo v závislosti od príspevku pošlete darcovi darčekové predmety. Je to na vás. Takýmto spôsobom sa financuje vývoj kresliaceho nástroja [Krita][krita]. Vývojári sa môžu venovať tomu čo ich baví a majú za to zaplatené.

Model, ktorý sa snažím v súčasnosti uplatňovať ja, je vyvinúť časť softvéru ako open source a poskytnúť ho všetkým. To, za čo si nechám zaplatiť je ďalšia funkcionalita, ktorá využíva moje know-how v danej oblasti. Aktuálne pracujem na produkte pre Arduino, ktorého úlohou je zabezpečiť ovládanie spojky a prevodovky pomocou sekvenčného riadenia na volante. K produktu chceme poskytnúť základné knižnice na zabezpečenie nutnej funkčnosti ako open source, aby si ktokoľvek mohol na tomto riešení spraviť svoje vlastné. No ak už niekto bude chcieť hotový produkt, tak si priplatí. 

V neposlednom rade je prispievanie do open source aj formou sebaprezentácie. Vašu prácu je skrátka vidieť. Váš profil na GitHube je dnes pre recruiterov užitočnejší ako desiatky referencií na LinkedIne. Už neraz ma niekto kontaktoval s pracovnou ponukou vďaka takémuto profilu.

Ako vidíte, aj z open source softvéru sa dá vyžiť. Stačí byť kreatívny a myslieť trochu inak.

[//]: # (Used references)
[open-source-business-models]: https://en.wikipedia.org/wiki/Business_models_for_open-source_software
[red-hat]: https://www.redhat.com/en/global/czech-republic
[fedora]: https://getfedora.org/sk/
[rhel]: https://www.redhat.com/en/technologies/linux-platforms/enterprise-linux
[saas]: https://sk.wikipedia.org/wiki/Software_as_a_service
[gitlab]: https://about.gitlab.com/pricing/
[kickstarter]: https://www.kickstarter.com/
[indiegogo]: https://www.indiegogo.com/
[patreon]: https://www.patreon.com/
[krita]: https://krita.org/en/
[bounty-driven-development]: https://en.wikipedia.org/wiki/Open-source_bounty
[gsoc]: https://summerofcode.withgoogle.com/
