# Predsedanie 24.8.2019
Cesta dlhá tisíc míľ začína prvým krokom. Tak vraví staré čínske príslovie a mne ostáva len súhlasiť. Predstavte si, že chcete vyliezť na Mont Blanc. Ako budete postupovať? Zbalíte sa a bez prípravy začnete výstup? Budete o tom ďalej len snívať? Alebo začnete postupne váš cieľ plánovať?

Dobrý večer, vážení Toastmastri a milí hostia. Vitajte na 157. stretnutí klubu Toastmasters Košice. Dnes na tému Krok za krokom.

Vaša cesta začína v skutočnosti dávno predtým, ako vôbec vykročíte nohou. Nedávno som zachytil správu o tom, že mladík z Prahy hodiny blúdil v kukuričnom poli. S mobilom a funkčnou navigáciou. Nakoniec si mobilom privolal políciu, ktorá ho odviedla do najbližšej obce. Ak ste ako on, začnite návštevou parku. Nájdite si skúsenejšieho parťáka a choďte do lesa. Vylezte na Kráľovu Hoľu. Vidíte? Ešte sme ani neopustili Slovensko a už sme prešli kus cesty. Postupnými krokmi budete k vášmu cieľu bližšie a bližšie. A ak zotrváte, dosiahnete ho.

Sú medzi nami dnes nejakí hostia? Niekto, kto je tu prvýkrát? Som rád, že ste dnes tu! Dnes budete počuť tri pripravené prejavy a neskôr si budete môcť vyskúšať improvizácie. Dúfam, že sa zapojíte. Do cieľa častokrát nevedie len jedna cesta. Napríklad na Mont Blanc vedú tri horské trasy. Výber cesty rozhodne o tom, ako rýchlo dorazíte do cieľa ale aj o tom, aká je cesta náročná.

Ak vstúpite do Toastmasters, dostanete do ruky mapu a sprievodcu. Mapou je náš vzdelávací program Pathways a sprievodcom je váš osobný mentor. Existujúci člen klubu, ktorý vám pomôže začať a rád zodpovie na vaše otázky. V Toastmasters sa učíte hrou. Chcem vás poprosiť... zatlieskajte, prosím, každému rečníkovi, ktorý tu dnes bude stáť. Potlesk ho povzbudí, čiastočne ho zbaví stresu a dopomôže k lepšiemu výkonu. Silu potlesku si napokon bude môcť dnes okúsiť každý z vás.

Keď sa na cestu vydáte, nezastavujte! Dnes som veľmi rád, že si vypočujeme druhý prejav Luly. Pre tých, čo ju nepoznáte, Lula mala pred pár mesiacmi jej prvý prejav a zastala. Trvalo nejaký čas, kým sa odhodlala pokračovať. Dnes bude rozprávať o pohanských bohoch, na čo sa veľmi teším. Zatlieskajme jej, že to nevzdala, ale pokračuje v ceste ďalej.

Lula však nie je jediná, kto na svojej ceste zastal. Pre tých, čo Pathways nepoznáte, postupne tam dosahujete rôzne míľniky. Je ich celkovo päť, pričom ich obtiažnosť stúpa. Keď som sa pozrel na našich ostatných členov, u viacerých som si všimol, že zastali na jednom z týchto míľnikov a nejdú ďalej. Ja viem, zvádza to. Dosiahli ste základný tábor a nechce sa vám ísť ďalej. Chcem vás povzbudiť, choďte ďalej. Aby sme tu mohli počuť aj vaše inšpiratívne príbehy.

A keď napokon dosiahnete vrchol, zistíte, že okolo sa nachádza celé pohorie a množstvo ďalších ciest, akými sa vydať. Ktovie, možno sa raz aj vy ocitnete na stretnutí Toastmasters International v americkom Denveri. To posledné sa skončilo len minulú sobotu a mohli ste tam stretnúť Toastmastrov z celého sveta. Vypočuť si prejavy inšpiratívnych osobností, zúčastniť sa na finále majstrovstiev sveta vo verejnom rečnení a predovšetkým získať mnoho skvelých zážitkov.

A teraz privítajme dnešnu moderátorku stretnutia, Kamilu Pekárovičovú. Kamila, pódium je tvoje!