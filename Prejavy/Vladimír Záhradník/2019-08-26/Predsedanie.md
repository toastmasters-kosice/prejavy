# Predsedanie 24.8.2019
Cesta dlhá tisíc míľ začína prvým krokom. Tak vraví staré čínske príslovie a mne ostáva len súhlasiť. Predstavte si, že chcete vyliezť na Mont Blanc. Ako budete postupovať? Zbalíte sa a bez prípravy začnete výstup? Budete o tom ďalej len snívať? Alebo začnete postupne váš cieľ plánovať?

Dobrý večer, vážení Toastmastri a milí hostia. Vitajte na 157. stretnutí klubu Toastmasters Košice. Dnes na tému Krok za krokom.

Vaša cesta začína v skutočnosti dávno predtým, ako vôbec vykročíte nohou. Nedávno som zachytil správu o tom, že mladík z Prahy hodiny blúdil v kukuričnom poli. S mobilom a funkčnou navigáciou. Nakoniec si mobilom privolal políciu, ktorá ho odviedla do najbližšej obce. Ak ste ako on, začnite návštevou parku. Nájdite si skúsenejšieho parťáka a choďte do lesa. Vylezte na Kráľovu Hoľu. Vidíte? Ešte sme ani neopustili Slovensko a už sme prešli kus cesty. Postupnými krokmi budete k vášmu cieľu bližšie a bližšie. A ak zotrváte, dosiahnete ho.

Sú medzi nami dnes nejakí hostia? Niekto, kto je tu prvýkrát? Som rád, že ste dnes tu! Dnes budete počuť tri pripravené prejavy a neskôr si budete môcť vyskúšať improvizácie. Dúfam, že sa zapojíte. Do cieľa častokrát nevedie len jedna cesta. Napríklad na Mont Blanc vedú tri horské trasy. Výber cesty rozhodne o tom, ako rýchlo dorazíte do cieľa ale aj o tom, aká je cesta náročná.

Ak vstúpite do Toastmasters, dostanete do ruky mapu a sprievodcu. Mapou je náš vzdelávací program Pathways a sprievodcom je váš osobný mentor. Pathways ponúka 11 rôznych ciest, z ktorých si môžete vybrať. Konkrétne ja mám Strategické vzťahy. Keď už si cestu vyberiete, začnete postupne čítať projekty a plniť úlohy. Každý projekt vás naučí potrebné veci na zvládnutie úlohy a prevedie vás prípravou vášho prejavu. Pathways pozostáva z piatich úrovní, ktoré sa líšia svojou obtiažnosťou. Všetky nejasnosti ohľadom projektu alebo aj klubu môžete konzultovať s vašim mentorom. Je ním existujúci člen klubu, ktorý rád zodpovie na vaše otázky. V Toastmasters sa učíte hrou. Chcem vás poprosiť... zatlieskajte, prosím, každému rečníkovi, ktorý tu dnes bude stáť. Potlesk ho povzbudí, čiastočne ho zbaví stresu a dopomôže k lepšiemu výkonu. Silu potlesku si napokon bude môcť dnes okúsiť každý z vás.

Keď sa na cestu vydáte, nezastavujte! Pozrel som sa na to, ako naši členovia napredujú v Pathways. U viacerých som si všimol, že dosiahli určitú úroveň a stagnujú. Ja viem, zvádza to. Dosiahli ste základný tábor a nechce sa vám ísť ďalej. Chcem vás povzbudiť, choďte ďalej. Aby sme tu mohli počuť aj vaše inšpiratívne príbehy.

A keď napokon dosiahnete vrchol, zistíte, že okolo vás sa nachádza celé pohorie a množstvo ďalších ciest, akými sa vydať. Ktovie, možno sa raz aj vy ocitnete na stretnutí Toastmasters International v americkom Denveri. To posledné sa skončilo len minulú sobotu a mohli ste tam stretnúť Toastmastrov z celého sveta. Vypočuť si prejavy inšpiratívnych osobností, zúčastniť sa na finále majstrovstiev sveta vo verejnom rečnení a predovšetkým získať mnoho skvelých zážitkov.

A teraz privítajme dnešnu moderátorku stretnutia, Kamilu Pekárovičovú. Kamila, pódium je tvoje!