# Nie si v tom sám
Mali ste už niekedy pocit, že vaša práca nemá žiadny zmysel? Občas mám taký pocit ja sám a bojujem s tým. Pomáhajú mi ľudia v mojom okolí, ktorí ma povzbudzujú a dávajú mi rady.

Asi pred polrokom som vstúpil do vedenia nášho klubu. Bol som plný elánu a mal som mnoho nápadov, ako klub zlepšiť. Mesiace ubiehali a moja motivácia klesala až na bod mrazu. Chvíľami to už vyzeralo, že zložím funkciu. Skúste sa na chvíľu vcítiť do mojej kože. Vyhlásim klubovú súťaž v humorných prejavoch, teším sa ako ju zorganizujem, ale neprihlási sa mi skoro nik. Zlom však nastal na nový rok. Termíny zadané do EasySpeaku a žiadna obsadená rola s pripraveným prejavom. Jožo Takáč mi napísal: "Vlado, nemal by si začať ľudí oslovovať, či si nechcú dať prejav?" Na čo som mu odvetil: "Nie. Už ma nebaví viesť ľudí za ručičku."

V januári sa konalo v Bratislave školenie vedúcich klubov z celého Slovenska s názvom "Poďme byť sebeckí." Najprv som neuvažoval, že tam pôjdem. Ale podarilo sa mi naplánovať moju služobnú cestu tak, že som mohol stráviť víkend v Bratislave. V piatok, deň pred stretnutím som nocoval u svojho kamaráta v Čiernej Vode pri Bratislave. Majú tam takú šikovnú krčmičku, kde ľudia unavení z práce preberajú rôzne zaujímavé témy a hrajú šípky. I stretol som tam Moniku Zázrivcovú z rádia Expres. Dali sme sa do reči a pýta sa ma: "Ten workshop, na ktorý ideš, o čom bude?". Odpovedám: "Ani presne neviem, iba tuším.". "Tušíš?!". Áno, tak presne to bolo. Bol som na podobnom školení už minulý rok v Žiline. Vedel som, že tam budú nejaké dva workshopy, nejaké tie postrehy z ďalších klubov a že to nebude úplná strata času. Šiel by som do Bratislavy len kvôli tomuto školeniu? Asi nie. No ako sa ukázalo, som rád, že som tam bol.

Na druhý deň o pol deviatej ma kamarát vysadí pri Satori Stage v Bratislave. Pripadám si ako v cudzom meste, aj keď som tam dva roky pracoval. No len čo vojdem dnu, všetko sa okamžite zmení. Všade veselo naladení ľudia. Prvé, čo si všimnem, je na stene visiaci bicykel, a hneď vedľa partia ľudí, ktorá nás má zaregistrovať. V tej chvíli som vedel, že som medzi svojimi. Ľuďmi ako ja, ktorí prišli nabrať skúsenosti a energiu do ďalšej práce. Hneď ako ma zbadá Matej Petrenka, náš area director, už mi podáva ruku: "Ahoj Vlado, som rád, že si prišiel." Našiel som si voľné miesto vzadu a pozoroval záverečné prípravy. Moje dve kolegyne z Košíc, Nely a Janka, boli v tom čase ešte stále vo vlaku do Bratislavy.

Ako tak deň prebiehal, viete, čo som si uvedomil? Problémy, ako mám ja, majú aj ostatní. Niekde väčšie, niekde menšie, ale sme v tom spolu. Na workshope s Andrejom Mažárym sa rozbehla zaujímavá debata, prečo ľudia nie sú aktívni. Pôvod sme vystopovali až do školských čias. Ako povedal jeden z členov: "Žiak príde do školy a je vedený k pasívnemu príjmu informácií - ja sa tu posadím a vy ma učte!" No tento zvyk ho doprevádza aj v ďalšom živote. Príde do klubu a očakáva, že už len tým, že tam sedí, sa zdokonalí v prejavoch. Veľká chyba! Uvidí chyby ostatných, nezistí aké má on sám.

Najzaujímavejšia časť dňa bolo pre mňa stretnutie viceprezidentov pre vzdelávanie a technických vedúcich. Čakám za svojim školiteľom na chodbe. Po chvíli prídeme do malej útulnej miestnosti a zisťujeme, že je nás viac ako stoličiek. No nejako sme sa pomestili. Postupne sme každý za svoj klub zodpovedali otázky, ako veci riešime u nás a vymieňali skúsenosti. Zistil som, že košický klub s niekoľkoročnou históriou sa až tak nelíši od toho banskobystrického, ktorý funguje len krátko. Problémy máme veľmi podobné. Ďalšie kluby tiež nefungujú bezchybne. Ale viete čo? Keď som počul ostatných, vravel som si, "nie som v tom sám."

Hodina ubehla ako nič a debata by mohla veselo pokračovať ešte ďalšiu hodinu, ale program bol neúprosný. Ďalší zlomový moment som zažil na stretnutí s našim area directorom, Matejom. Pýtam sa ho: Ak si ľudia nedávajú prejavy a ja si ich budem dávať hoci aj na ďalšie stretnutie, nebudú to vnímať z mojej strany ako one-man show? Viete, čo mi povedal? Ak sa člen rozhodne nevyužiť príležitosť, je to len a len jeho škoda. "Vlado, buď sebecký!"

Keď sa na tento deň dívam s odstupom, cítim obrovskú podporu a nával energie do môjho zostávajúceho obdobia. A z rozprávania s ďalšími vedúcimi vám viem povedať, že nie som jediný, kto to tak vníma. Dal som si výzvu - skúsim zanechať klub v aspoň trochu lepšom stave, než v akom som ho dostal. A skúsim za seba nájsť dôstojnú náhradu. Taktiež budem viesť príkladom. Videl som aké projekty ma čakajú v Pathways a už teraz sa teším, ako ich zrealizujem.

Chcem vás však povzbudiť. Budem rád, ak si sadnete a zamyslíte sa, čo vám Toastmasters priniesol alebo čo by vám mohol priniesť. A buďte sebeckí, posuniete sa v pred. Vaši mentori vám pomôžu. A ak mentorov nemáte, príďte za mnou. Určite vám poradím. Nie ste v tom sami.