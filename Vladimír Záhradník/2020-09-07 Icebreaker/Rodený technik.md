# Rodený technik
Mottom Toastmasters je Miesto, kde sa tvoria lídri. Práve tu si uvedomujem, že existujú ľudia, ktorí sa s nejakým talentom narodia. Dokonca majú k nemu vášeň. A potom je druhá skupina, ktorá musí pracovať na tom, aby sa nejakú zručnosť naučila. Ak investujete veľa hodín práce, dokážete preskočiť ľudí s talentom. Ale nikdy nepreskočíte ľudí s talentom, ktorých práca navyše aj baví. Ja mám od narodenia talent k technike. Už ako trojročný som sa motal okolo stavby nášho domu, sledoval som ako sa krúti miešačka a pamätám si, ako som sa snažil malými rukami dvihnúť vedro plné malty.

Táto zvedavosť ma neopustila ani v ďalších rokoch. Ako malý som veľa času trávil v dielni so svojím dedom. Pamätám si, ako sme podľa nejakej schémy robili anténu na príjem druhého programu Slovenskej televízie. Ako šesťročný som sa nehral s hračkami. Hral som sa na opravára hračiek. Vytriedil som si hračky, ktoré už potrebovali opraviť a v mojej izbe som na nich pomaly pracoval.

Neskôr mi rodičia kupili stavebnicu Merkúr a ja som si začal stavať modely lietadiel, autíčok a vrtuľníkov. Mal som k ním aj taký motorček. Ten ťahal za gumičku, ktorá otáčala vrtuľami. Vždy, keď som ho zapol, zarušil som rodičom televízor.

Prvý počítač sme kúpili za dotáciu od štátu, 50 000 korún. Mama ho potrebovala, aby mohla účtovať. Okolo roku 2000, keď každý riešil zmenu softvéru, aby zvládal ukladať rok na štyri číslice, sme museli nechať vymeniť aj náš počítač. V tom čase som o počítačoch nič nevedel, ale došlo mi, že náš nový počítač nezodpovedal peniazom, ktoré sme zaňho dali. Vtedy som však s tým nevedel nič spraviť. No naštval som sa a odvtedy som sa začal hrabať aj v počítačoch.

Raz, keď nám prestala fungovať CD mechanika, som sa podujal k oprave. Vzadu na počítači som prepol napätie na zdroji z 220 voltov na 110. Chvíľu nič a zrazu... BUM. Modrý záblesk. A bolo! Počítač už nešiel. Učil som sa metódou pokusov a omylov. Tým, že to moja mama tolerovala, ja som dokonale pochopil, ako počítač funguje a už ako 14-ročný som bol ten, komu dávali známi opravovať počítače. Robím to občas aj dnes, ale už len pre najbližšiu rodinu. Kvôli času.

Keď som mal asi trinásť rokov, nainštalovali nám satelit. Ja som len s údivom sledoval, ako je možné, že vidím nemecké stanice a prijímam ich z družice, ktorá si lieta 30 000 kilometrov nad Zemou. Vtedy ma uchvátila druhá vášeň - telekomunikácie. Napriek tomu, že som vyštudoval gymnázium so zameraním na cudzie jazyky, na vysokej škole som vyštudoval práve telekomunikácie a všetko, čo súvisí so spracovaním a príjmom signálu. Odvtedy viem, ako fungujú mobilné siete, televízne vysielanie, optické siete, dokonca som sa začal zaujímať aj o kodeky, ktoré spracovávajú obraz a zvuk, aby sme ho boli schopní ukladať alebo prenášať ako digitálny signál.

Moja pracovná kariéra bola tiež turbulentná. Chvíľu som pracoval v obore, ale po čase som sa preorientoval na programátora. Svojím spôsobom som mal k tomu vždy blízko a už aj pri výbere odboru na vysokej škole som sa rozhodoval, akou cestou sa vydať. Nakoniec ovládam oboje a trúfam si povedať, že veľmi dobre.

V súčasnosti pracujem na voľnej nohe a môj talent môžem uplatňovať bez obmedzení. Vraví sa, že keď je práca aj vaším koníčkom, už nikdy v živote nebudete pracovať. Aj keď niekedy ešte robím na veciach, ktoré jednoducho treba spraviť, je stále viac tých, ktoré ma bavia. A baví ma o nich aj písať. Teším sa, kam ma táto vášeň privedie v budúcnosti.

Ďakujem za pozornosť.

OSNOVA:
- Miesto, kde sa tvoria lídri
- Miešačka a malta
- Dielňa s dedom, anténa na STV2
- Opravár hračiek
- Merkúr a modely
- Prvý počítač a prechod na rok 2000
- Modré svetlo
- Satelit a telekomunikácie
- Turbulentná pracovná kariéra
- Záver - práca je hobby
