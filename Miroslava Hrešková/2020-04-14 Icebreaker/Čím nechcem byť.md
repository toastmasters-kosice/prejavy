# Čím nechcem byť
Ahojte, ja som Mirka a dnes by som vam chcela predniesť svoj historicky prvý pripravený prejav. Odporúčaná téma pre prvé prejavy je téma "Kto som", pretože je to niečo jednoduche, o čom aj začiatočníci vedia hovoriť celých 5 minút. Tak som sa aj ja zamyslela, kto som. A aj napriek môjmu očakávaniu, nenapadol mi žiaden zoznam vlastností, ktoré by ma charakterizovali. No stále sa moja myseľ vracala k tomu, čím nechcem byť. Momentalne som v životnom období, kedy pracujem na tom, aby som nebola strachopud.

Možno poznáte - a možno ste aj zažili, - ten moment v živote, kedy cítite a viete, že to je moment, ktorý určí váš nasledujúci život. Pre mňa to bol jeden moment na gymnáziu.

Každý rok sme mali niekoľko špeciálnych slohových prác, ktoré sme písali do zvláštneho zošita. Boli to slohy za veľa bodov, ktoré ovplyvňovali výsledné známky, niečo ako veľká písomka. Mali sme za úlohu napísať opis otca Goriota. Každý ročník mal stále rovnaké zadania. Ja som vedela, že všetci vždy písali opis otca Goriota rovnakým, nudným spôsobom menovania vlastností a pomáhali si pri tom knihou, ktorá, povedzme si úprimne, má v sebe opisov požehnané množstvo.

Ja som nechcela byť taká, ako všetci a napadol mi skvelý – a možno zvláštny spôsob, ako opísať otca Goriota inovatívnym spôsobom. Moja myšlienka bola opísať otca Goriota z pohľadu Eugena v momente na konci knihy, kedy je ako jediný účastník na jeho pohrebe. Už som si predstavovala, ako opisujem jeho sivastú pokožku, chladné mŕtve telo, pretkávam to spomienkami na ich spoločné zážitky...

No zrazu mi taký hlások vzadu začal našepkávať, či to nie je riskantné, napísať takýto opis. A vôbec, opisovať mŕtvolu, s flashbackmi do jej života. A nakoniec som sa poddala tomu strachu, že čo ak si o tom budú myslieť, že je to debilina. Veď chcem predsa jednotku! A napísala som taký opis, ako všetci ostatní. Dokonca som si pomohla aj niektorými opismi v knihe.

V poslednom čase si často spomeniem na tento svoj vnútorný boj. Lebo keď sa človek prvýkrát nechá presvedčiť svojim pochybovačným vnútorným hlasom, že ten nápad, ktorý - v kútiku duše cíti, že je super, ale nechá sa aj tak presvedčiť, že je hlúpy - tak začne mať sklon čoraz častejšie sa poddávať strachu. A ja si myslím, že to rozhodnutie vtedy na gympli, nenapísať opis mŕtveho otca Goriota, bol pre mňa presne ten moment.

Teraz už viem, že nechcem byť strachopud. Preto som sa rozhodla zapojiť sa do Toastmasters, aj keď rozprávanie pred ľuďmi je pre mňa veľmi stresujúce. Veď tí, čo videli moju prvú improvizáciu, určite vedia. Preto som začala s blogom, aj keď som sa bála, či ma ľudia nevyhejtujú. Nechcem, aby mi môj starch bránil skúšať nové veci. Ok, možno to bude fakt somarina, ale veď aspoň bude sranda a poučím sa z toho a nabudúce to dopadne lepšie. Možno...

Ďakujem za pozornosť.