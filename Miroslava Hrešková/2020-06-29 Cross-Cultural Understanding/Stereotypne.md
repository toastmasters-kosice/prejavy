# Stereotypne
Stereotyp je predstava človeka o iných ľuďoch. Býva vytvorená na základe vlastných skúseností alebo cez skúseností niekoho iného, či už je to niekto z nášho okolia alebo médiá. Ide o akési utváranie si dojmov o druhých, ale vo veľmi zjednodušenej forme. Vlastnosti niektorých predstaviteľov istej skupiny totiž prisudzujeme všetkým v danej skupine. Na istý (väčší či menší) počet ľudí z danej skupiny to platiť môže, rozhodne však nie na všetkých.

S manželom radi cestujeme. Keď poviem, že som zo Slovenska, spravidla sa stávajú dve veci. Buď ľudia vôbec netušia, kde je Slovensko, alebo si myslia, že sme stale súčasťou Československa.

Veľa ľudí si myslí, že Slováci sú chudobní. Moja mamka pracuje v Lichtenštajnsku ako opatrovateľka už 20 rokov. A často rozpráva o tom, že nás tam považujú za chudobných, hlúpych a chorých. Vnučka jedného jej klienta sa vyjadrila, že sme chorľavejší, pretože si nemôžme dovoliť ovocie. 

Tiež koluje dojem, že kvalita života na Slovensku je pomerne nízka. Gymnázium môjho známeho zamestnáva rodených hovoriacich na vyučovanie cudzích jazykov. Jeden zahraničný učiteľ si priniesol veci ako mydlo, toaletný papier a šampón, pretože si myslel, že naša krajina je tak nerozvinutá, že tieto veci nemáme.

Vďaka tomuto projektu som zistila, že moja kultúra, to nie je len moja národnosť. Je to omnoho viac. Náboženstvo, pohlavie, zamestnanie, záujmy...

Koho si predstavíte, keď uvažujete o stereotypnom programátorovi? Pravdepodobne vám napadne muž v strednom veku, s okuliarmi a s nadváhou. Zavretý medzi 4 stenami, zhrbený pred niekoľkými monitormi. Zanedbáva svoju hygiene. Málokedy sa rozpráva s ostatnými, pretože mu nadväzovanie známostí nejde. Nemá kamarátov a nechodí von. Svoj voľný čas trávi programovaním alebo hraním počítačových hier.

Ja som programátorka. Nie som muž, sprchujem sa, nechodím v tých istých teplákoch (možno počas korony) a nehrám hry od vidím do nevidím. Vlastne skoro nikdy nehrám hry. Dokonca ani netrávim každú sekundu voľného času programovaním. Mám kamarátov a chodím von.

Množstvo ľudí má vypestované určité stereotypy voči rôznym skupinám ľudí. Ich vytváranie má svoj evolučný zmysel - aby sme nemuseli premýšľať a vyhodnocovať, ako sa k danému človeku správať - či nám hrozí nebezpečenstvo. No v dnešnej spoločnosti to už nie je take užitočné, ako to bolo pred 5 000 rokmi. Dnes takéto zovšeobecňovanie škodí ľuďom, ktorých nesprávne posudzujeme. A ovplyvňuje to aj naše rozhodovanie a konanie.

Prvým krokom k tomu, aby sme so stereotypmi a predsudkami narábali opatrnejšie a nenechali sa nimi bezhlavo ovplyvňovať, je uvedomiť si, že nie je úplne na mieste vytvárať závery o inom človeku bez toho, aby sme o ňom niečo vedeli. Len na základe toho, že nejako vyzerá alebo patrí do nejakej „inej skupiny“. Každý má totiž svoj príbeh.