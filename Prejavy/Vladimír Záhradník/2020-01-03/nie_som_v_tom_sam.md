# Nie som v tom sám
Mali ste už niekedy pocit, že vaša práca nemá žiadny zmysel? Ja som to zažil.

Asi pred polrokom som vstúpil do vedenia nášho klubu. Bol som plný elánu a mal som mnoho nápadov ako klub zlepšiť. Mesiace ubiehali a moja motivácia klesala až na bod mrazu. Chvíľami to už vyzeralo, že zložím funkciu. Videl som, že klub nefunguje a že je v ohrození jeho existencia. Pamätám si, že som napísal veľmi dlhý email o tom, ako vidím náš klub. Viete, prečo som ostal? Ostatní vedúci na poslednej septembrovej porade uznali, že klub je v kríze a zároveň ma povzbudili, aby som ostal a pomohol im dostať klub na správnu cestu.

V januári sa konalo v Bratislave školenie vedúcich klubov z celého Slovenska s názvom "Poďme byť sebeckí." Nechcel som ísť, ale zmenil som názor. Podarilo sa mi naplánovať moju služobnú cestu tak, že som mohol stráviť víkend v Bratislave. V piatok, deň pred stretnutím som nocoval u svojho kamaráta v Čiernej Vode pri Bratislave. Majú tam takú šikovnú krčmičku, kde ľudia unavení z práce preberajú rôzne zaujímavé témy a hrajú šípky. I stretol som tam Moniku Zázrivcovú z rádia Expres. Dali sme sa do reči a pýta sa ma: "Ten workshop, na ktorý ideš, o čom bude?". Odpovedám: "Ani presne neviem, iba tuším.". "Tušíš?!". Áno, tak presne to bolo. Bol som na podobnom školení už minulý rok v Žiline. Vedel som, že tam budú nejaké dva workshopy, nejaké tie postrehy z ďalších klubov a že to môže byť prínosné. Nakoniec som rád, že som tam bol.

Na druhý deň o pol deviatej ma kamarát vysadí pri Satori Stage v uzimenej Bratislave. Len čo vojdem dnu, citím všade priateľskú atmosféru. Prvé, čo si všimnem, je partia ľudí, ktorá nás má zaregistrovať. V tej chvíli som vedel, že som medzi svojimi. Ľuďmi ako ja, ktorí prišli nabrať skúsenosti a energiu do ďalšej práce. Hneď ako ma zbadá Matej Petrenka, náš area director, už mi podáva ruku: "Ahoj Vlado, som rád, že si prišiel." Našiel som si voľné miesto vzadu a pozoroval záverečné prípravy.

Workshopy ani tento rok nesklamali. Museli sme sa aktívne zapájať. Vytvárali sme dvojice, neskôr štvorice a dávali sme dokopy nápady. Ja som bol vo dvojici s Jakubom, ktorý vedie Toastmasters na škole. Dobré workshopy vedia prelomiť ľady. Debaty s ostatnými vedúcimi pokračovali vo veľkom aj cez prestávky.

Pre mňa najzaujímavejšia časť nastala poobede, keď začalo stretnutie viceprezidentov pre vzdelávanie a technických vedúcich. Prídeme do malej útulnej miestnosti a zisťujeme, že je nás viac ako stoličiek. No nejako sme sa pomestili. Postupne sme každý za svoj klub zodpovedali otázky, ako veci riešime u nás a vymieňali skúsenosti. Zistil som, že košický klub sa až tak nelíši od toho banskobystrického. Problémy máme veľmi podobné. Ale viete čo? Keď som počul ostatných, vravel som si, "nie som v tom sám."

Ďalší zlomový moment som zažil na stretnutí s našim area directorom, Matejom. Pýtam sa ho: Ak si ľudia nedávajú prejavy a ja si ich budem dávať hoci aj na ďalšie stretnutie, nebudú to vnímať z mojej strany ako one-man show? Viete, čo mi povedal? Ak sa člen rozhodne nevyužiť príležitosť, je to len a len jeho škoda. "Vlado, buď sebecký!" Na ďalší deň som dostal za úlohu spomenúť si na päť konkrétnych situácií, kde mi skúsenosti z Toastmasters pomohli. A podobne, ako ostatní Toastmasteri musím uznať, že som z členstva dostal viac ako som doňho dal. Naučil som sa lepšie pracovať s ľuďmi a ešte stále sa v tom zlepšujem. Chcete z členstva získať? Začnite tým, že si spravíte podobný zoznam čo vám Toastmasters dal. Ak ste naši noví členovia, napíšte si zoznam, kde si myslíte, že by vám Toastmasters v živote mohol pomôcť. Čím konkrétnejší budete, tým lepšie. 

Keď sa na tento deň dívam s odstupom, cítim obrovskú podporu a nával energie. A z rozprávania s ďalšími vedúcimi vám viem povedať, že nie som jediný, kto to tak vníma. Dal som si výzvu – zanechám klub v lepšom stave, než som ho dostal. Budem viesť príkladom. Videl som aké projekty ma čakajú v Pathways a už teraz sa teším, ako ich zrealizujem.

Posúvajte sa v pred. Nezabúdajte, tak ako ja, ani vy v tom nie ste sami. Ľudia okolo vám radi pomôžu.