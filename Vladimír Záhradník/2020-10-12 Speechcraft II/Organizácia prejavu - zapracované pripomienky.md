# Kvalitný prejav chce prípravu. Tu je zopár tipov...
Ahojte. Napísanie prejavu nie je raketová veda. Bystrí ľudia už za nás zistili, čo funguje a čo nie. Dnes vám dám zopár tipov. Pokiaľ sa ich budete držať, váš prejav bude jasnejší, dobre štrukturovaný a lepšie zasiahne vaše cieľové publikum. Poďme na to.

Prvá vec, ktorú si musíte uvedomiť, je, **čo chcete v divákoch** na konci vášho prejavu **zanechať**. Možno vám to príde zvláštne, ale skutočne prejav **začíname písať odzadu**. Ešte kým si určíte názov prejavu, by ste mali vedieť, akú správu ľuďom chcete odovzdať. Čo svojím prejavom sledujete? Chcete ľudí pobaviť? Informovať? Motivovať? Alebo im chcete predať nejaký produkt? Premýšľajte o tom.

Až keď máte cieľ prejavu, začnite premýšľať nad jeho názvom a o čom chcete vlastne hovoriť. Každý **prejav by mal mať úvod, jadro a záver**. To nás napokon učili už na hodinách slovenčiny. **Úvod má ľudí navnadiť a motivovať**, aby si vás chceli vypočuť. Ako ľudí motivovať? Vopred im povedzte, aký problém riešite a čo vaši diváci získajú tým, že si vás pozorne vypočujú. Keď si spomeniete, ja som tento prejav začal asi takto: Dám vám zopár tipov, aby bol váš prejav jasnejší a lepšie štrukturovaný.

Odporúčam vám, aby ste si úvod celý napísali doslova a **naučili sa ho naspamäť**. Totiž, z vlastnej skúsenosti viem, že keď prednášate, v tom strese vám na jazyk nemusia prísť tie správne slová. A poviete iné, ktoré sa tam vôbec nehodia, a ktoré vašu myšlienku zoslabia.

Keď už máte premyslený úvod, popremýšľajte nad záverom. Aké myšlienky chcete zdôrazniť? Dobrý záver môže v ľuďoch rezonovať mesiace po vašej prednáške. **Na jadro časom zabudnú, ale na vaše posolstvo nie**.

A napokon, až ako tretiu vec, premýšľajte nad jadrom prejavu. Z vlastnej skúsenosti viem, že hovoriť bez prípravy je ťažké. Začnete rozprávať a po chvíli stratíte niť. Aspoň takto je to u mňa. V mojej hlave sú totiž **myšlienky usporiadané nelineárne**. Pri rozprávaní však musia byť usporiadané za sebou. A dokonca záleží aj na ich poradí. Rovnako dôležité je aj to, aby ste vaše publikum nezahltili zbytočne veľkým množstvom informácií. Vyberte si len také tri-štyri hlavné myšlienky a podložte ich faktami, príbehmi, či skúsenosťami. Ak ich spomeniete viac, vaše publikum sa vo vašom prejave začne strácať. A to nechcete.

Ako vybrať tri-štyri hlavné myšlienky ak mám v hlave toho toľko, čo chcem povedať? Mne sa v tomto osvedčili myšlienkové mapy. Predstavte si, že maľujete strom z pohľadu zhora. Zoberte si papier a uprostred nakreslite kruh. Ten predstavuje kmeň zhora. Do kruhu napíšte hlavnú myšlienku prejavu. Z kmeňa vychádzajú vetvy, ktoré predstavujú korunu stromu. Do vetiev si môžete zápisať ďalšie myšlienky, príbehy, ktoré chcete spomenúť, skrátka čokoľvek. Tých vetiev môže byť za sebou hneď niekoľko. S každou ďalšou úrovňou by ste mali byť konkrétnejší. Keď skončíte, máte vaše myšlienky ako na dlani. Dokážete sa pozrieť na jednotlivé vetvy a povedať si - túto myšlienku použijem, táto nie je až taká dôležitá, túto vynechám. No zároveň vám tento strom zjednoduší usporiadanie myšlienok do osnovy.

Pokiaľ sa na myšlienkové mapy necítite, rovnako dobre budú fungovať aj tie žlté papieriky. Napíšete na ne vaše nápady, postupne si ich zotriedite a povyberáte tie, ktoré použijete.

Je na vás, akým spôsobom si osnovu vytvoríte, ale premýšľajte nad ňou a dajte si záležať. Tým skúsenejším rečníkom zvyčajne osnova stačí. Na pódiu sa cítia už pohodlne, dokážu improvizovať. Osnova im slúži len na to, aby neodbočili od témy. Napriek tomu ju však vieme vylepšiť. Pokojne si nechajte medzi odrážkami väčšie rozostupy a píšte si pomedzi ne poznámky. Alebo pokojne aj kreslite. Čokoľvek, čo vám pomôže lepšie si vybaviť, o čom chcete hovoriť.

Pokiaľ však s rečnením len začínate, odporúčam vám celý prejav si napísať. Až jeho napísaním dostane konkrétnu podobu. Počas písania určite objavíte nedostatky, nad ktorými sa v pokoji môžete zamyslieť. Prejav sa nemusíte učiť naspamäť a ani vám to neodporúčam. Ale keď si ho napíšete, neskôr si na váš text spomeniete vo vašej prezentácii.

Dám vám ešte jeden tip, ktorý sa mi osvedčil. Pokiaľ máte prejav napísaný, prečítajte si ho nahlas. Keď ho budete čítať, nájdete vety, ktoré znejú neprirodzene. Sú pridlhé, obsahujú zlé vysloviteľné slová, a tak ďalej. Pamätajte, tie najlepšie prejavy sú najlepšie preto, že rečník sa s divákmi rozpráva tak, ako keby s nimi sedel niekde pri káve. Toto je ten najautentickejší prejav, ktorý zaujme.

Bol by som rád, keby ste si z tohto videa odniesli tri veci:
- Premýšľajte nad cieľom prejavu ešte predtým, než ho začnete písať
- Myšlienky si nejako usporiadajte na papier a vyberte z nich tri hlavné, ktoré zapracujete
- Prečítajte si prejav aspoň jeden krát nahlas. Určite zistíte, že niektoré pasáže potrebujú vylepšiť

Prajem vám veľa kreativity pri písaní a veľa energie pred vašim publikom.

Pokiaľ vám toto video prišlo užitočné, vedzte, že praktických skúsenosti máme v našom rečníckom klube oveľa viac. Získali sme ich na stretnutiach nášho rečníckeho klubu Toastmasters Košice. Na každom z nich si pripravujeme prejavy a vždy sa dozvieme, čo sme spravili dobre a na čom by sme mali ešte zapracovať. Zaujalo vás to? Budeme radi, ak sa k nám prídete niekedy pozrieť. Pokojne sa nám ozvite na náš Facebook, LinkedIn alebo nám napíšte na klub@toastmasterskosice.sk. Tešíme sa na vás.
