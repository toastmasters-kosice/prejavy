---
title: "Stále sa učím byť lídrom"
pathway: "Strategic Relationships, Level 2"
length: "5 to 7 minutes"
date: 2019-01-21 18:30:00 +0100
video: N/A
categories: toastmasters motivation leadership
---

# Stále sa učím byť lídrom
Pred pár rokmi som ani neuvažoval o tom, že by som chcel byť lídrom. Čo sa za tú dobu zmenilo? Správna motivácia. O jej dôležitosti nás presvedčil pred dvoma týždňami Lukáš Bičuš.

Ak ma trochu poznáte, tak viete, že o nápady nemám núdzu. Keď som pred asi štyrmi rokmi pracoval v Bratislave, začal som chodiť do rôznych hudobných klubov v meste. Chýbal mi však nástroj, ktorý by za mňa ustrehol najbližšie vystúpenia mojich obľúbených kapiel. A tak sa zrodil nápad na Concertino. Vyhľadávač hudobných podujatí, ktorý by mi odporúčal podujatia bez toho, aby som preto musel čokoľvek urobiť. Odvtedy prešli asi 4 roky a produkt je stále iba na papieri. Pracoval som na ňom sám a pre jedného to bolo, zdá sa, priveľké sústo. Uvedomil som si, že ak chcem dokázať veľké veci, nedokážem to bez ďalších ľudí. Mám nápady a víziu, ale sám ich nedokážem zrealizovať. Asi tu môžeme hľadať podstatu toho, že som sa rozhodol byť lídrom.

Existujú rôzne [štýly vedenia ľudí][leadership_style]. Byrokratický, altruistický, demokratický... Každý sme iný a aj to, aký štýl u nás prevláda, je rôzne. V rámci prípravy k tomuto prejavu som si spravil test na stránke Pathways. Vyšlo mi v ňom, že u mňa dominuje viacero štýlov. Najviac však inovatívny, demokratický a udávajúci tempo. Znamená to, že mi je prirodzené zamerať sa na víziu a vítam návrhy od ostatných, ktoré mi ju pomôžu naplniť. Podnecujem konštruktívnu debatu a motivujem ostatných, aby sa do nej aktívne zapájali. Kladiem dôraz na vysokú produktivitu a sám idem príkladom.

Zhodou okolností som bol pred asi mesiacom na jednom workshope v Budapešti. Robili sme tam test na to, čo nás vie najviac namotivovať v práci. Boli tam tri stoly a na každom z nich boli papieriky s rôznymi výrokmi. Z každého stola sme si mali vybrať tri výroky, s ktorými najviac súhlasíme. Tomu zodpovedalo bodovanie a po spočítaní výsledkov mi vyšlo, že najviac ma motivuje pokrok, inovácia a rozum. Teda rozhodovanie sa nezaujato, podľa dostupných dát. Dva testy a veľmi podobné výsledky, niečo na tom bude.

Zaujímavé však je, že aj u ostatných účastníkov workshopu prevládali podobné hodnoty. Myslím si, že zafungoval prirodzený filter. Jednoducho, ľudia, ktorí sú podobne motivovaní ako ja, majú väčšiu prirodzenú tendenciu zúčastniť sa akcie zameranej na startupy. A nebola vôbec náhoda, že sme sa vo väčšej koncentrácii stretli práve na tomto workshope.

Ak ste sa ako líder nenarodili, vôbec to nevadí. Byť lídrom sa dá naučiť. Pozrite, máme to dokonca napísané na zástave klubu. V marci som sa zúčastnil na workshope s Andrejom Mažárym. Sedeli sme tam všetci v kruhu. Viacerí sme sa zapojili do cvičenia, kde sme si mali postupne zo stolíka zobrať list papiera. Podmienkou bolo, že vstať môže vždy iba jeden účastník. Náš čas bol, povedzme, dlhší ako by sa patrilo. Nikto sa totiž nemal k tomu, aby sa ujal vedenia. Každý čakal, čo spravia tí ostatní. Mažo mi vtedy povedal: "Ak chceš byť líder, chovaj sa tak!" Touto radou som sa začal riadiť a prvé výsledky sa už dostavili.

Stačí trénovať. Nezľaknite sa nejakej úlohy, ale buďte tí, ktorí sa jej aktívne chopia. V malom si to viete vyskúšať na dnešnom stretnutí klubu. A keď si budete trúfať na viac, môžete si vyskúšať byť vo vedení klubu. Do vedenia nášho klubu ma oslovil náš prezident, Jožo Staruch. Členom som bol asi pol roka. Povedal, že mám dobré nápady a že by som mohol byť užitočný. Prijal som úlohu tajomníka a vykonávam ju od januára. Keď som spomenul štýly vedenia ľudí, byť vo vedení je ten najlepší spôsob ako ich uplatňovať. Mám svoju víziu, akú chcem naplniť. A chcem pozdvihnúť kvalitu klubu. Nápadov, čo zlepšovať, mám veľa. Moje nápady predkladám ostatným vedúcim a vedieme o nich konštruktívne debaty. Ak s niečím nesúhlasím, dám to najavo. Učím sa prijímať rozhodnutia v záujme klubu. Ako vidíte, striedam štýly a môžem pracovať na mojich nedostatkoch.

Za tých pár mesiacov som zaviedol zverejňovanie zápisníc stretnutí na Internete, prispel som k vytvoreniu novej webovej stránky, na ktorej práve pracujeme a najnovšie som prišiel s víziou väčšieho prepojenia s ostatnými klubmi. Byť vo vedení je pre vás skvelá príležitosť ako na vašom vodcovstve pracovať. Už na najbližšom stretnutí si budeme voliť nové vedenie klubu a vy máte šancu kandidovať tiež. Nečakajte, oslovte súčasných vedúcich a pýtajte sa.

Keď som sa rozhodol ísť cestou lídra, mal som dlhodobú víziu a mám ju stále. Pracujem na mojich nedostatkoch a posúvam sa vpred. Chcem robiť na veciach, ktoré posunú svet o malý krok vpred a idem si za tým. Nech je vaša motivácia akákoľvek, držte sa jej a výsledky sa dostavia. Rád budem pri tom.


[//]: # (Used references)
[leadership_style]: https://en.wikipedia.org/wiki/Leadership_style
