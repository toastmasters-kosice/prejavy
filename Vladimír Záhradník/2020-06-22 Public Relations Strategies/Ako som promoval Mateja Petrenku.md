# Ako som promoval Mateja Petrenku
Druhého marca sme mali v klube špeciálneho hosťa, Mateja Petrenku. Robil u nás vzdelávačku a ja som celé stretnutie organizoval a moderoval. Organizáciu však už zvládam hravo. Vymyslel som si spôsob, ako si prípravu sťažiť a naučiť sa niečo nové. Sám si celé podujatie odpromujem tak, ako sa to robí u oveľa väčších akcií.

Uvedomoval som si potenciál celého stretnutia. Klub nemá čo stratiť, pretože členovia aj tak prídu. Ale môžeme veľa získať. Videl som Mateja ako magnet pre nových členov. Ak sa mi podarí ich osloviť, aby prišli na podujatie, Matej spraví zvyšok. Za päť rokov sa z neho stal úspešný rečník, príležitostný moderátor, v klube sa vypracoval aj ako líder a vďaka Toastmasters našiel neskôr prácu snov. Hostia sa môžu v Matejovi nájsť: "Tu môžete byť o päť rokov". Svoje PR som cielil na ľudí, ktorí chcú na sebe aktívne pracovať. Takých, ktorí sa vzdelávajú, chodia často na workshopy a školenia a ktorí neustále napredujú. Ak sa mi totiž podarí nalákať len zopár takýchto ľudí, potiahnu aj ostatných členov v klube.

Kým som sa pustil do promovania podujatia, musel som doriešiť niekoľko detailov. Jedným z nich je téma vzdelávačky. Na poslednej januárovej porade sme vymysleli šesť tém a nechali sme hlasovať členov o tom, čo by si chceli vypočuť. Výsledky som posunul Matejovi a ten si vybral tému "Čo všetko ti Toastmasters môže dať?". Zároveň sme sa dohodli, že mu vyhradím na stretnutí čas 45 minút.

Ako zrejme viete, viceprezidenta pre PR v klube už dlhšiu dobu nemáme. A s PR na takej úrovni, ako som potreboval, nemali skúsenosti ani ostatní vedúci v klube. Poprosil som teda Mateja o pomoc a ten mi odporučil Darinku Peterkovú z Toastmasters Trnava. Tá mi pomohla hlavne v úvode a dala zopár osvedčených tipov:
- Vytvor dobrý popis podujatia
- Mateja skoro nikto nepozná. Zameraj sa na tému, ktorú chceš prezentovať. Jeho môžeš predstaviť podrobnejšie neskôr
- Komunikáciu cieľ na hostí
- Do fotky podujatia daj miesto, dátum, čas a logo klubu. Ľudia sú viac vizuálni
- Ohľadom grafiky sa inšpiruj na Internete. Potrebuješ jednoduchú grafiku, ktorá pôsobí profesionálne
- Celá grafika musí vzájomne ladiť
- Pozvi na podujatie členov svojho klubu a požiadaj ich, aby účasť aj potvrdili. Tvojmu podujatiu dodáš váhu

Stretnutie som začal aktívne promovať dva týždne vopred a začal som vytvorením podujatia na Facebooku. Potreboval som vytvoriť jednoduchú, ale profesionálnu grafiku. Inšpiroval som sa inými podujatiami a šablónami. Nakoniec som použil softvér Canva a Inkscape. Základom bol polopriehľadný spodný pruh, v ktorom bol vždy názov udalosti, miesto, čas a logo klubu. Práve ten tvoril vizuálnu identitu pre celú kampaň.

Keďže Mateja ľudia nepoznajú, musel som ich nejako nalákať. Zaujal ma obrázok dievčiny, ktorá premýšľa nad budúcnosťou. Pod tým názov: Čo všetko ti Toastmasters môže dať. Príspevok som cielil osobne. "Zažili ste už niekedy ten pocit, keď ste sa báli niečo povedať? Prekonať svoj strach je polovica úspechu". Až v ďalšej časti som premostil text na Mateja.

Od tejto chvíle som ľudí delil na dve skupiny. Tých, ktorí majú o podujatie záujem a tých, ktorí o ňom ešte nevedia. S tými prvými som komunikoval už osobnejšie prostredníctvom príspevkov v podujatí. Dával som tam aj informácie z príprav. S druhou skupinou som komunikoval formálne. Matejovi som položil emailom niekoľko otázok, z ktorých som následne tvoril texty príspevkov. Aby však nepôsobilo podujatie tak, že je len o Matejovi, prestriedal som príspevky o ňom tými z posledného stretnutia v klube a tiež som nazdieľal blog našej členky Mirky o tom, aký hrozný strach má z rečnenia. Práve na kontraste Mirky a Mateja si ľudia môžu uvedomiť, ako veľmi sa môžu posunúť, ak sa rozhodnú stať členmi.

Na stretnutie prišlo asi šesť hostí a skoro všetci členovia. Aj keď sa nikto z nich nestal členom, považujem promo za úspech. V priateľskej atmosfére prebiehala aj následná afterpárty a ja som rád, že som bol pri tom. Žiaľ, v tom čase ešte nikto netušil, že sa na dlhú dobu vidíme naposledy. Zakrátko prišla korona, obmedzenie stretávania a pred nami transformácia klubu do online prostredia. To, že ste tu dnes s nami, dokazuje, že bola úspešná. Ďakujem za pozornosť.