---
title:  "Moja cesta k Toastmasters"
pathway: "Strategic Relationships, Level 1, Ice Breaker"
length: "4 to 6 minutes"
date:   2018-09-06 16:20:34 +0200
categories: toastmasters icebreaker
---

# Moja cesta k Toastmasters
Milí Toastmasteri, vážení hostia. Dnes mám svoj prvý prejav a vopred vám ďakujem, že ho budete pozorne počúvať. Dozviete sa v ňom, čo ma postupne priviedlo k Toastmasters až sem na toto pódium.

Vyštudoval som osemročné gymnázium so zameraním na cudzie jazyky. V praxi to znamenalo veľa nemčiny a raz do týždňa latinčina. Ostatné predmety trpeli nedostatkom vyučovacích hodín. Keď sa nad tým spätne zamyslím, vyučovanie mi prišlo príliš teoretické. Učili ste sa fakty, informácie, no nie to, ako s nimi nakladať, ako ich prezentovať.

Keď som si v maturitnom ročníku vyberal vysokú školu, nevedel som si vybrať odbor. Vedel som len, že chcem ísť na technickú školu. Zvažoval som informatiku, telekomunikácie aj kybernetiku. Nakoniec som vyštudoval telekomunikácie na Technickej univerzite v Košiciach a už počas štúdia som nastúpil do zamestnania.

Za tie roky som vystriedal niekoľko zamestnaní. Každé z nich bolo iné a dalo mi rôzne skúsenosti. V prvom som sa konečne naučil angličinu na komunikatívnej úrovni, ďalšie ma zas ako testera hardvéru pre mobilné siete naučilo myslieť ["out-of-the-box"][thinking-out-of-the-box], teda myslieť nekonvenčne, mimo zaužívaných postupov. Povedali mi: "Nepristupuj k nášmu hardvéru v rukavičkách. Namiesto toho rozmýšľaj, čo spraviť, aby si ho položil na kolená." Ak hardvér očakáva, že pobeží v mobilnej sieti so 100 000 mobilmi, čo sa stane, ak sa ich bude chcieť pripojiť pol milióna a čo ak niektoré z nich porušujú komunikačný protokol a posielajú neplatné správy? Čo spraví naša krabica? Takémuto mysleniu sa treba naučiť a hodnú chvíľu mi to trvalo. Považujem to však za jednu z najužitočnejších vecí, akým ma zamestnanie naučilo.
V súčasnosti pracujem ako vývojár softvéru pre Android a rozmýšľam zase nad niečím ďalším.

Vedomosti a ich aplikácia v praxi sú pre mňa kľúčové. Ako povedal XY, "TODO: vyber nejaký citát". Už ako malý som pravidelne sledoval Pokušenie či Riskuj. Ak to nepoznáte, ide o vedomostné súťaže, kde dostanete otázku a odpoviete väčšinou jednoslovnou odpoveďou. Znalosť faktov je fajn, ale tie si viete vždy dohľadať. Tak prečo nimi strácať čas? A tak som sa namiesto deklaratívnych znalostí, znalostí faktov, začal viac sústrediť na [procedurálne znalosti][knowledge-representation]. Teda, ako niečo funguje a prečo je to tak? To vás núti premýšľať a myslieť v súvislostiach, prepájať rôzne na prvý pohľad bezvýznamné informácie do niečoho väčšieho a tvoriť nové závery a myšlienky.

S nástupom internetu som si uvedomil, že informácie sú na dosah ruky a s trochou šťastia sa môžete učiť od tých najlepších. A tak som objavil MIT OpenCourseware, videozáznamy prednášok z MIT. Prečo sa neučiť informatiku a jej princípy od ľudí, ktorí toto odvetvie priamo tvoria? Alebo tiež fyziku, matematiku, či humanitné vedy. Stačí si vybrať.

Následne som zažil príchod vzdelávacích platforiem, ponúkajúcich masívne otvorené online kurzy. Zrazu tisíce študentov ako ja mohli študovať vo virtuálnych triedach, učiť sa z videí, riešiť zadania a vzájomne si pomáhať. Vám stačilo ísť na webstránku a v obrovskom katalógu predmetov si vybrať ten, ktorý vás zaujíma a prihlásiť sa tam. Štúdium bolo väčšinou bezplatné a tak vaším obmedzením bol častokrát len nedostatok času. Takémuto samoštúdiu sa sčasti venujem aj dnes.

O čom sú však vedomosti, pokiaľ si ich všetky necháte len pre seba? To by bola rozhodne škoda a preto som začal rozmýšľať, ako ich sprostredkovať ďalej. Založil som blog a zhruba v tomto období som sa dopočul o Toastmasters v Košiciach. Poslanie klubu zlepšovať rečnícke schopnosti a získanie lepšej sebadôvery zapadlo k mojim plánom ako dva kúsky puzzle. A tak tu teraz stojím a vy môžete zhodnotiť, ako mi to ide.

Robin Williams vo filme [Spolok mŕtvych básnikov][dead-poets-society] povedal: "Carpe diem, seize the day". Užívajte si každý deň, lebo jedného dňa budete iba potrava pre červy. A tak sa snažím toto motto napĺnať, aby žiadny deň nebol premárnený. Skúste to aj vy...

[//]: # (Used references)
[thinking-out-of-the-box]: https://en.wikipedia.org/wiki/Thinking_outside_the_box
[knowledge-representation]: https://cs.wikipedia.org/wiki/Reprezentace_znalost%C3%AD
[dead-poets-society]: https://www.csfd.cz/film/9558-spolecnost-mrtvych-basniku/prehled/
