# Moderovanie

## Téma stretnutia: Čaro nepoznaného
Noví ľudia, nové miesta, nové zážitky... Ak Ťa zaujíma sebarozvoj a chceš na seba pracovať, príď objaviť čaro nepoznaného na stretnutí nášho klubu. Sme rečnícky klub, ktorý umožňuje členom naučiť sa rečniť na verejnosti, a to hlavne vďaka spätnej väzbe a za pomoci mentora.

- 184. stretnutie Toastmasters
- Do klubu som prišiel v máji 2018, mali voľby
- Členom som sa stal do pár dní od mojej návštevy

Vážení členovia, vážení hostia, vítam vás na 184. stretnutí klubu Toastmasters Košice. Dnes na tému Čaro nepoznaného.

V máji tomu boli dva roky, keď som sa prišiel po prvýkrát pozrieť na stretnutie tohto klubu. Čo však mnohí neviete, je, že o Toastmasters som sa dozvedel už nejaký čas predtým.

Na svojom osobnom rozvoji som pracoval neustále. Sám som sa zdokonaľoval v programovaní a vymýšľal si nové výzvy. Čoraz viac som si však uvedomoval svoje nedostatky. Môžete byť najlepší programátor na svete, ale pokiaľ o tom nikomu nepoviete, akoby ste ani neboli. Raz som sa dopočul, že kolegovia boli na obede s nejakým Lukášom a že vraj sa učí rečniť v nejakom klube. Dnes už viem, že to bol vtedajší prezident klubu, Lukáš Bičuš. V tom čase som však túto informáciu nebral ako dôležitú a pokračoval som vo svojom samoštúdiu. Neskôr som sa začal aktívne zaujímať, či nie sú v Košiciach nejaké možnosti, ako si trénovať vystupovanie. Mám pocit, že som sa dostal na Facebook stránku nášho klubu. A práve vtedy som si spomenul na tú príhodu s Lukášom a že to asi bude ten jeho klub.

Videl som, že stretnutia mávajú raz za dva týždne. Myslíte si však, že som šiel hneď na to prvé? Ale kdeže. Vždy, keď už sa blížil termín stretnutia, sme si sadli s mojím kolegom Jánom Haláčkom a premýšľali, že sa tam pôjdeme pozrieť. Ale v deň stretnutia sme otočili. Je predsa také jednoduché neprísť. S nikým tam nie sme dohodnutí, nikto nás nečaká. Takto plynul týždeň za týždňom. Až som si jedného dňa povedal: A dosť! Dnes tam pôjdem.

Prvýkrát som prišiel na stretnutie v máji a v klube boli akurát voľby do vedenia. Mal som v tom trochu zmätok, ale pripravené prejavy ma presvedčili, že to chcem skúsiť. Vtedajší viceprezident pre členstvo, Jožo Takáč, so mnou veľa práce nemal. Po skončení sme mali krátku debatu, kde som sa len spýtal, kam mám poslať peniaze. Zvyšok je históriou...

Toastmasters poskytuje pre svojich členov podporné prostredie. Je to inkubátor pokusov a omylov, ale ak ste ochotní na sebe pracovať, už za krátku dobu na sebe uvidíte obrovský posun vpred. Zlepšíte sa v rečnení, ale dospejete aj osobnostne.

Čaro nepoznaného. Neznámych vecí sa netreba báť, ale naopak, je dobré, keď im budete čeliť. Som rád, že som sa vtedy rozhýbal a na stretnutie som prišiel. Odvtedy sa do neznáma vrhám často a viete čo? Každý deň je nové dobrodružstvo.

## Popis programu
- Dve časti; prejavy; impro; môžeme sa tešiť na hlasovanie o najlepšieho rečníka
- Kvantitatívne úlohy
- Nepodávame si ruky. Namiesto toho sa skúsime zdraviť namaste.

## Predstavenie rečníkov
### Roman Gűrtler - Hľadá sa líder
Na Romanovu prvú návštevu klubu si nepamätám, nebol som vtedy na stretnutí. Bolo to niekedy koncom januára. Podobne ako ja nečakal a vstúpil do klubu. Jeho pokrok vidíme všetci, ktorí chodíme na stretnutia pravidelne. Spomenul som ho ako pozitívny vzor aj v jednom zo svojich blogov. Už po pár mesiacov sa chytil nepoznaného, šiel do vedenia.

Dnes má Roman prejav z projektu Pochopenie svojho líderského štýlu. Porozpráva nám o líderských štýloch, o tom, aký majú vplyv naňho a na skupinu okolo neho. Privítajte na pódiu Romana s prejavom Hľadá sa líder.

### Kornélia Hudáková - Škola života
Na Nely si prvýkrát spomínam, že sme sa stretli počas Workshopu komunikačných a líderských zručností s Andrejom Mažárym, ktorý sme organizovali 2.3.2019. Dostala sa na neverejnú časť len pre vedúcich klubu, kde ju vzal Jožo Takáč. O dva dni neskôr sa stala aktívnou členkou. Nely na sebe neustále pracuje.

Dnes má Nely prejav z projektu Prepojte sa cez storytelling. Dnes nám porozpráva osobný príbeh o tom, ako sa zo záchrancu stal zachránený. Príbeh má názov Škola života. Privítajte Nely na pódiu.

### Vladimír Kasarda - Rozhodol som sa správne?
U Vlada si ani presne nepamätám, kedy som ho videl v klube prvýkrát. Viem, že prišiel ako hosť, potom sa na dlhšiu dobu odmlčal, aby sa neskôr vrátil. Každopádne, aktívny člen je od februára 2019. Prišiel zhruba v tom čase ako Nely a po necelom roku a pol už náš klub vedie.

Dnes bude mať Vlado prejav z projektu Vyjednaj svoj najlepší výsledok, ktorého cieľom je podeliť sa s publikom o skúsenosť s vyjednávaním. Vladov prejav má názov Rozhodol som sa správne? Privítajte ho na pódiu.

## Improvizácie
- Čaro nepoznaného
- Čaro príležitosti
- Čaro osobnosti
- Nezabudnuteľný zážitok
- Tvoja prvá návšteva Toastmasters
- Treba sa nepoznaného báť?
- Ako čeliť svojmu strachu?