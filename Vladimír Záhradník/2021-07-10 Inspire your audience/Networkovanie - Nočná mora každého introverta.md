# Networkovanie - Nočná mora každého introverta 
Viete si predstaviť, že na ulici oslovíte úplne cudzieho človeka a začnete s ním viesť rozhovor? Ešte pred pár rokmi by ma len pri pomyslení na to oblial studený pot. Vždy som obdivoval ľudí, ktorí sú bezprostrední a nemajú s tým problém. Ja o veciach premýšľam, niekedy až príliš. Už dopredu vidím v hlave niekoľko scenárov, ako by mohol rozhovor dopadnúť. A pritom ani nezačal...

Som introvert. Potrebujem svoj čas osamote, aby som načerpal energiu. Naopak, medzi ľuďmi idem na baterky. A tej energie nemám nekonečne veľa.

Nie som slepý, o tomto svojom nedostatku komunikovať s ľuďmi som vedel. Venoval som sa však veciam, v ktorých som bol dobrý. Mäkkým zručnostiam som sa vyhýbal ako čert krížu. Lenže časom som si uvedomil, že takto to ďalej nejde. Žijeme spolu na jednej modrej guli a keď sa budem od ľudí, od vás, izolovať, pripravujem sa o pracovné kontakty, známosti, kamarátov a možno aj budúcu manželku. Svet nie je taký ako chcem, a nikdy nebude. Občas preto ja musím byť ten, kto sa prispôsobí. Ten, kto sa naučí ako komunikovať s ľuďmi. Ten, kto prekoná svoj najväčší problém v ceste k splneniu jeho cieľov.

Takto pred štyrmi rokmi som vstúpil do Toastmasters Košice. Sám od seba, pretože som chcel. Vtedajší viceprezident pre členstvo, Jožo Takáč, mal so mnou ľahkú prácu. Prišiel som na stretnutie a po skončení sa ho pýtam "Ako sa stanem členom?" V Toastmasters si každý člen vyberie cestu - akýsi vzdelávací program, ktorým sa riadi. Viete, čo som si vybral ja? Strategické vzťahy. Asi už viete prečo...

Mám takú teóriu, že život človeka určuje niekoľko kľúčových rozhodnutí v živote. Kam pôjdete na vysokú školu, aké si vyberiete povolanie... A myslím si, že vstup do Toastmasters bolo jedno z takýchto rozhodnutí. A bolo to jedno z najlepších rozhodnutí v mojom živote.

Spočiatku som bol nesmelý, pamätám si svoj prvý prejav. Ťažký pocit na žalúdku, srdce mi bilo ako o život, mal som studený pot. Ale prežil som to a neskôr to bolo už len lepšie. Tak, ako som si zvykal na rečnenie, zvykal som si aj na komunikáciu s ľuďmi. V Toastmasters je to ľahké. Ak príde nejaký hosť na stretnutie, je tam predsa kvôli Toastmasters. Tak rozhovor s cudzími začnete napríklad takto: "Ahojte, ja som Vlado, čo vás sem priviedlo?" Časom zistíte, že rozprávanie s hosťami vám už nerobí problém. Ale zopakujem otázku z úvodu: "Viete si predstaviť, že na ulici oslovíte úplne cudzieho človeka?" U mňa bola odpoveď dlho - nie, neviem.

Toastmasters však u mňa naštartovalo zmeny. Ten pojem - komfortná zóna - tu nemáme len na parádu. Vždy, keď som na stretnutí rozprával, sa moja zóna posúvala. Zvykal som si na nepohodlie a dokonca sa mi to začalo páčiť. Nuž, niekto si adrenalín zvyšuje lozením po skalách, ja si užívam, keď stojím pred ľuďmi. Asi pred tromi rokmi som začal podnikať. Komunikoval som s klientami, pretože som musel. Som živnostník, nekryje ma už žiadna firma. Využil som svoje doterajšie skúsenosti z Toastmasters a staval som na nich. Priznám sa, že s každým dokončeným projektom mi stúpalo sebavedomie a pred ľuďmi som bol čoraz viac uvoľnenejší, bez stresu.

A teraz sa ocitáme v prítomnosti. Svoj pokrok v komunikácii som nevnímal. Pracujem z domu, nemám veľa príležitostí chodiť na veľké podujatia ako kedysi. Asi to bolo tým, že si uvedomujem, že tých príležitostí stretnúť sa naživo veľa nemáme. Zmenil som svoj postoj a vrhám sa do každej šance stretávať ľudí. Nedávno som bol na oslavách 16 rokov Nessu. Známy scenár: asi 120 úplne neznámych ľudí, ktorí si vytvárajú menšie skupinky... Teraz však bola jedna vec iná - JA. Zhlboka som sa nadýchol, vybral som si náhodnú skupinku, vybral som sa k nim. "Ahojte, ja som Vlado. Som tu nový a nikoho tu nepoznám. Môžem sa k vám pridať?" Viete čo? Fungovalo to... Na tom stretnutí som takto vystriedal asi tri skupinky ľudí a každé ďalšie stretnutie bolo ľahšie a ľahšie.

Ak ste extrovert, berte môj príbeh ako poodhalenie sveta nás introvertov vám. A ak ste introvert, dúfam, že som vás inšpiroval. Pre mňa sa dostali ľudia a vzťahy ďaleko pred ostatné veci, na ktorých som si kedysi zakladal. Som vďačný za každú debatu, ktorú mám. Ľudí beriem takých, akí sú, užívam si to. A kĺzam po vode zvanej život. U mňa nastal zlom vstupom do Toastmasters. Možno to, že ste dnes tu, a že ste si ma vypočuli, nie je náhoda. Možno aj vy stojíte na križovatke a dnes je možno váš zlomový moment. Nech už sa rozhodnete akokoľvek, radi sa s vami o vašich túžbach a pocitoch budmeme zhovárať.

Pani moderátorka...