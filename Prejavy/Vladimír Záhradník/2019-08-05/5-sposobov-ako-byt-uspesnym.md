---
title: "5 spôsobov, ako byť úspešným"
pathway: "Strategic Relationships, Level 2"
length: "5 to 7 minutes"
date: 2019-08-05 18:30:00 +0100
video: N/A
categories: toastmasters motivation leadership
---

# 5 spôsobov, ako byť úspešným

1. Zistite, čo vás baví a venujte sa tomu
2. Vizualizujte si úspech
3. Realistické ciele
4. Nebojte sa zlyhania
5. Minimalizujte rozptýlenia

- Úspech != šťastie

Čo je to úspech? Niektorí si pod úspechom predstavia bohatstvo, iní moc. Ďalší len chcú zanechať na svete pozitívny dopad. Všetky tieto definície úspechu sú platné. V skutočnosti totiž úspech znamená pre rôznych ľudí rôzne veci. Nezáleží na tom, čo je úspechom pre vás. Je takmer isté, že k vám nepríde len tak sám od seba.

Bolo napísaných množstvo kníh o tom, ako byť úspešným. Keďže je úspech vysoko individuálna vec, rady v týchto knihách vo vašom prípade nemusia vôbec pomôcť. Pozrel som sa na rady od ľudí, ktorí dosiahli úspech v rôznych oblastiach a hľadal som, čo majú títo ľudia spoločné. A predstavte si, isté spoločné znaky som tam našiel. Pozrime sa na príbeh muža, ktorý založil Toastmasters.

Ralph Smedley bol skromný a tichý muž. Bol známy tým, že bol neúnavný pracovník s vášňou pomáhať druhým uvedomiť si ich vlastný potenciál. Krátko potom, čo absolvoval univerzitu v americkom štáte Illinois, zobral prácu riaditeľa výchovy v miestnom združení mladých kresťanov. Uvedomil si, že mnohým chlapcom chýbajú komunikačné zručnosti a založil rečnícky klub. Keď neskôr zmenil zamestnanie a presťahoval sa, tento klub sa časom rozpadol. Vo Freeporte v štáte Illinois sa pokúsil klub založiť opäť. Tentokrát oslovoval za členov miestnych podnikateľov, ktorí by si komunikačné zručnosti potrebovali zlepšiť. Myšlienka sa neuchytila. Ale nevzdal to. Keď sa presťahoval do mesta Santa Ana v Kalifornii, v roku 1924 založil mužský rečnícky klub. Nazval ho Toastmasters, pretože formátom stretnutia pripomínali banket. Tentokrát to bol hit. Keď sa o tom dopočuli muži z okolitých komunít, pricestovali na rečnícke stretnutie do Santa Any len aby sa dozvedeli, ako takýto klub založiť u nich.

Smedley pomohol zakladať nové kluby a neskôr ich zjednotil pod jednou organizáciou. Postupne kluby medzi sebou začali súťažiť v rečnení a zaviedli sa spoločné metódy, ako učiť efektívne rečnenie. V roku 1941 už bola organizácia Toastmasters taká veľká, že zamestnala Smedleyho na plný úväzok. Riešil tam za organizáciu korešpondenciu a distribuoval vzdelávacie materiály novo vznikajúcim klubom doma i v zahraničí. Popri tom napísal dva rečnícke manuály a robil editora časopisu Toastmasters.

Čo sme sa o tomto zakladateľovi dozvedeli? Ralph mal svoju vášeň, ktorá ho hnala vpred. Keď robíte prácu, ktorá vás nebaví, budete v nej podpriemerní, možno priemerní. Ale nikdy ňou úspech nedosiahnete. Zistite, čo vás baví. Napíšte si tieto veci na papier a premýšľajte. Pár hodín takéhoto premýšľania o vás vám ušetrí roky života, ktoré by ste kráčali po nesprávnej ceste.

Ralph mal konkrétnu víziu, že založí rečnícky klub. V svojej hlave si predstavoval, ako bude vyzerať. Premýšľal, akých členov tam bude mať. Vizualizujte svoj úspech. Každý deň si na pár minút skúste predstaviť, že ste v cieli vašej cesty. Čím konkrétnejšia je vízia, tým lepšie.

Dávajte si realistické ciele. Ralphov cieľ bol založiť rečnícky klub. Nesníval o vytvorení tisícok klubov. Ak je váš cieľ, že chcete mať multimiliónový startup, rozbite ho na menšie ciele a úlohy, ktoré vás do cieľa malými krokmi posunú.

Nebojte sa zlyhania. Ralph dvakrát zlyhal, kým sa mu podarilo založiť úspešný klub. Keď neuspejete, zistite prečo sa to stalo. A nabudúce začnite inak. Z vašich zlyhaní sa učíte.

Minimalizujte rozptýlenia. Častokrát počúvam od ľudí, že nemajú čas a obdivujú ma, koľko toho stíham. Fakt je, že voľného času mám možno ešte menej ako oni, ale postupne odstraňujem veci, ktoré ma k mojim cieľom neposunú. Predstavte si to takto... Keď budem teraz dve hodiny pozerať Netflix, pomôže mi to v tom, čo chcem dosiahnuť, alebo nie? Časom zistíte, že mnoho vecí, ktoré robíte, sú zbytočné. Nevravím, že ich nerobte vôbec, ale môžete ich skúsiť obmedziť. Tak ako ja.

Ak aj úspech dosiahnete. Uvedomte si, že úspech neznamená šťastie. Môže vám k šťastiu dopomôcť, ale aj nemusí. Preto sa dobre rozhodnite, ako chcete, aby vyzeral váš život. Máte len jeden.

[//]: # (Used references)
[brain-decisions]: https://bgr.com/2019/03/06/brain-decision-study-free-will/
