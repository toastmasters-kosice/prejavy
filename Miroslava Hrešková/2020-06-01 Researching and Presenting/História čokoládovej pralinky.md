# História čokoládovej pralinky
Hoci je Belgicko pomerne malá krajina, určite všetci poznáte pochúťky, ktoré odtiaľto pochádzajú. Či už je to belgické pivo, vafle alebo belgická čokoláda. 

Belgicko produkuje 220 000 ton čokolády ročne. Priemerný Belgičan spotrebuje ročne viac ako 7 kg čokolády, čo je jedna z najvyšších sadzieb na svete.

V 17. Storočí bolo Belgicko pod nadvládou Španielska. Vďaka tomu bola čokoláda predstavená belgickej komunite krátko po tom, čo objavitelia priniesli kakaové bôby z Južnej Ameriky. V tom čase bola čokoláda znakom luxusu a väčšinou sa používala na výrobu „horúcej čokolády“ pre šľachtu alebo na zapôsobenie na nových návštevníkov.

Po prvýkrát sa Belgicko zapojilo do trhu s čokoládou, keď kolonizovalo Kongo, kde bol veľký prebytok kakaových bôbov. Kráľ Leopold III. potom z Belgicka urobil obchodníka s kakaom a čokoládou číslo jedna. To malo za následok, že sa čokoláda stávala čoraz dostupnejšou aj pre robotnícku triedu.

Významnou udalosťou v histórii vzniku čokoládovej pralinky bolo, keď sa Jean Neuhaus, Švajčiar s talianskymi koreňmi, presťahoval do Bruselu. Chcel sa stať lekárom, aby pomáhal ľuďom, a tak išiel študovať medicínu. Zlyhal dvakrát, hlavne preto, že nedokázal uniesť pohľad na krv. Potom sa presťahoval a usadil sa v Bruseli v roku 1857. V tom istom roku otvoril lekáreň v prestížnej kráľovskej galérii. Pôvodne predával farmaceutické sladkosti: kvapky proti kašľu, sladké drievka na liečenie bolestí žalúdka a podobne. Jedného dňa dostal geniálny nápad zakryť nepríjemnú chuť liekov pridaním tenkej čokoládovej vrstvy. Liquorice, uimauvy (podobné marshmallows) a tablety z tmavej čokolády sa čoskoro pripojili k tradičnejším prípravkom vo výklade a u zákazníkov sa stretli s veľkou obľubou.

V roku 1912 jeho vnuk túto myšlienku posunul ďalej. Počas svojich experimentálnych pokusov sa naučil, ako vytvoriť škrupinu čokolády. Namiesto liekov ju naplnil mandľovou pastou a voila - zrodila sa belgická pralinka! Tento jeho objav sa stal okamžitým úspechom. 

Zákazníci odchádzali šťastní, s papierovým kornútom plným týchto čokoládových pochúťok. Louise Agostini, Jeanova manželka, si uvedomila, že takto zabalené pralinky sa polámu a poškodia. Preto v roku 1915 navrhla a vytvorila elegantnú darčekovú krabičku, aby pralinky ochránila a atraktívne ich prezentovala. Takúto krabičku nazvala ballotín, ktorý sa postupne stal ikonickou súčasťou belgickej čokoládovej tradície.

Od tej doby sa čokoládové pralinky rozšírili po celom Belgicku a postupne aj do celého sveta. V Bruseli žije milión obyvateľov a nachádza sa tu približne 500 čokoládovní. To znamená, že pripadá približne jedna čokoládovňa na každých 2 000 ľudí.

Čokolatiéri experimentujú s rôznymi tvarmi, technikami zdobenia, druhmi plnky a kombináciami príchutí. Vznikajú pralinky ochutené ovocím, orechmi, korením, kvetmi, krémami, karamelom, dokonca aj pralinka s príchuťou coca coly alebo wasabi.

Pôvodný obchod vynálezcu pralinky v Kráľovskej galérii v Bruseli stále existuje. Dokonca ponúkajú aj množstvo praliniek s pôvodnými receptúrami, ktoré sú stare takmer 100 rokov. Určite vám odporúčam navštíviť ich čokoládovňu a ochutnať kúsok čokoládovej histórie.