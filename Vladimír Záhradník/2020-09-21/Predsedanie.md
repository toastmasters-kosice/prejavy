# Predsedanie

- Dátum: 20.9.2020
- Číslo stretnutia: 188
- Téma stretnutia: Znovunájdená motivácia
- Slovo dňa: AFRÁZIA - neschopnosť prejaviť sa rečou adekvátne danej situácii, občasná chorobná strata reči
- Okno na predsedanie: 4 - 6 minút

Vítam vás na 188. stretnutí Toastmasters Košice.

Včera skončila Tour de France. Najväčší a najsledovanejší cyklistický sviatok planéty. Cyklisti aj tento rok čelili mnohým prekážkam, ale pribudli im aj iné, ktoré sa týkali obmedzení spôsobenými koronavírusom. Na športovcoch sa mi páči, že sú naučení nevzdávať sa a pokračovať. Zo záveru Tour majú predovšetkým radosť Slovinci. V celkovom poradí sa totiž objavili dvaja krajania na vrchných dvoch priečkach celkového hodnotenia. Víťaz Tadej Pogačar, ktorý práve dnes oslavuje 22 rokov, má pred sebou iste veľkú kariéru.

Ani tie najväčšie cyklistické hviezdy však nedosahujú víťazstvá len tak. Keď ich vidím, ako šliapu v Alpách na tie obrovské kopce bez vrchárskej kategórie, a vidím na ich tvárach také nepekné grimasy bolesti, ticho súcitím. Toto leto som po rokoch vysadol na bicykel aj ja. Raz, v piatok podvečer som začal stúpať po Župčianskom kopci za Prešovom. Prvé metre som zvládal s úsmevom, neskôr som si preradil na ľahší prevod. No po chvíli už podradiť nešlo. Civel som na tú cestu predo mnou a keby som nebol spotený, isto by ma oblial aj studený pot. Niekde na polceste ma už zasiahla taká kríza, že som musel zosadnúť z bicykla a ísť chvíľu pešo. Potom ďalší pokus... po pár metroch znovu, a znovu. Ten kopec som nakoniec zdolal, ale nebol som ani zďaleka spokojný.

Myslím si, že kríza, ktorú som vtedy prežíval, bola hlavne v mojej hlave. Keď som videl tú cestu bez konca, nedokázal som si predstaviť, ako ju vyšliapem. Asi týždeň na to som videl jedno cyklistické video, ktoré mi mnohé objasnilo. Viete, ako zdoláte aj tie najväčšie kopce? Tak, že si ich rozdelíte na menšie úseky. Také, na ktoré dovidíte. Napríklad sa pozrite po najbližšiu zákrutu. Sústreďte sa a šliapte, kým po ten bod neprídete. Neskôr si nájdite ďalší. A ďalší. Takto zdoláte aj ten najťažší kopec. Ak aj nie na prvýkrát, časom určite.

To čo platí v cyklistike, platí aj inde. Pod tým nekonečným kopcom si predstavte váš dlhodobý cieľ. Aby ste ho zvládli a nestratili motiváciu, potrebujete si ho rozbiť na menšie ciele, ktoré zvládnete. Ako tie úseky cesty. Ak už motiváciu stratíte, je oveľa ťažšie ju opäť získať.

Nie je to však nemožné. Práve o znovunájdení motivácie bude naše dnešné stretnutie, ktorým vás dnes bude sprevádzať moderátor Vlado Kasarda. Privítajte ho s veľkým potleskom.

### Osnova
- Prekážky na Tour de France
- Župčiansky kopec
- Mentálna kríza
- Rozdelenie kopca na krátke úseky
- Vrchol kopca je dlhodobý cieľ, úseky sú krátkodobé ciele
- O znovunájdení motivácie bude dnešné stretnutie

## Témy improvizácií

- Ako sa ti darí napĺňať tvoje ciele?
- Majú motivačné semináre zmysel?
- Píšeš si denník? Ak áno, pomáha ti to v niečom? A ak nie, zvažoval(a) si to skúsiť?
- Čo ťa ženie vpred?
- Stalo sa ti už, že si padol? Čo ti pomohlo opäť sa postaviť na nohy?