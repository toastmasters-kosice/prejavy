# Montmartre

Asi som divný. Keď sa prechádzam mestom, vidím ľudí, ktorí žijú prítomnosťou. Niektorí ani to nie, lebo sú ponorení vo svojich mobiloch. Mňa naopak fascinuje minulosť. Predstavujem si ako miesta, kde stojím, vyzerali kedysi. Za tie roky som sa podozvedal veľa historických zaujímavostí, o ktorých miestni ani len netušia. A niektoré miesta vo mne aj vďaka ich histórií rezonujú o to viac. Zaujímam sa nielen o miesta, kde žijem. Odmalička ma fascinuje Paríž a jeho bohatá história. Dnes sa pozrieme na jednu z jeho štvrtí, Montmartre. A verím, že ak sa vám raz pošťastí ísť do Montmartru na výlet, budete aj vy toto miesto vnímať inak.

Pre nič netušiaceho turistu je Montmartre len ďalšia historická štvrť. Vyfotí si baziliku Sacre-Coeur, navštívi známy kabaretný dom Moulin Rouge, kúpi si nejaký pekný obraz na pamiatku a večer sa zabaví v rockovom klube. Stačí otvoriť [Tripadvisor][tripadvisor]. Montmartre je však históriou nasiaknutý skrz-naskrz. Vráťme sa teraz späť v čase. A začnime pekne na začiatku.

Dovoľte mi však ešte krátku vsuvku. Väčšinu informácií som čerpal z [Historického slovníka Paríža][roman-heritage]. A keď neuvediem iný zdroj, vychádzam práve z neho.

Dávno predtým, ako bol Montmartre tým, čím je dnes, to bol len obyčajný kopec. Alebo skôr pahorok, keďže má len 130 metrov. Podľa [Historického slovníka Paríža][roman-heritage], siahajú počiatky jeho osídľovania do druhého až tretieho storočia nášho letopočtu. A čo znamená jeho názov? Slovenská Wikipédia tvrdí, že vraj Hora mučeníkov. To však nie je úplná pravda. Ako sa dozvedáme z už spomenutej knihy, pôvodný názov bol Marsova hora, alebo Mons Martis. Boh vojny, Mars, tam mal postavený svoj chrám. Postupom času sa názov zmenil na Mont des Martyrs. Azda k tomu prispela aj legenda o Svätom Denisovi. Čo vieme je, že okolo roku 250 nášho letopočtu tam prišiel o hlavu na základe rozkazu rímskeho prefekta. Legenda vraví, že svoju hlavu zdvihol, vybral sa ďalej na sever a až tam zomrel. Svätý Denis bol mučeník.

Montmartre sa stal súčasťou Paríža až v roku 1860. Dovtedy si žil svojím životom. V pätnástom storočí by ste tam našli dedinku obklopenú vinicami, záhradami, ovocnými sadmi s broskyňami a čerešňami. Rovnako ako mlyny. V čase najväčšieho rozmachu ich bolo 13 - podľa [iného zdroja][windmills] dokonca 30. Do dnešných dní sa zachovali len dva a podľa webu [French Moments][windmills] sa zvyknú nazývať spoločným názvom "Moulin de la Galette". Zachytené sú v maľbách viacerých umelcov, okrem iného aj van Gogha. Mlyny už dávno nemelú múku. Le Moulin Blute-Fin slúžil ako tanečná sála a neskôr dokonca ako kabaret. A tým sa dostávame k slávnemu Moulin Rouge, ktorý má na streche červený mlyn.

Na Montmartri sa celé stáročia ťažil sádrovec. Ako píše Historický slovník, sádrovec sa tam ťažil už od rímskych čias až do roku 1860. Aj v podzemných štôlňach. Táto ťažba narušila stabilitu kopca, čo neskôr skomplikovalo výstavbu baziliky Sacre-Coeur. Sádrovec sa používal ako omietka, lebo dobre odolával vode a ohňu.

Sádrovec nás privádza k vzniku tretieho najväčšieho cintorína v Paríži. Podľa webu [Paris.fr] sa Montmarterský cintorín sa nachádza v opustenom lome. No a ešte predtým, ako to bol cintorín, v čase Veľkej francúzskej revolúcie tento lom slúžil ako masový hrob obetí revolúcie. Na tomto cintoríne leží mnoho slávnych umelcov. Medzi inými impresionista Edgar Degas alebo Alexander Dumas mladší. Syn muža, ktorý nám priniesol Troch mušketierov. No i on sám sa činil. Na základe jeho románu Dáma s kaméliami Giuseppe Verdi skomponoval operu La traviata.

Umelcami to v Montmartri žilo predovšetkým v období La Belle Époque. To je obdobie zhruba od roku 1880 až do vypuknutia Prvej svetovej vojny. Aspoň na chvíľu ste sa tam mohli ocitnúť vďaka filmu Polnoc v Paríži od Woodyho Allena. Tým, že bol Montmartre viac vzdialený od centra, ubytovanie bolo lacné a zdržiavala sa tam predovšetkým robotnícka vrstva. Miesto bolo známe svojou revolučnou politikou a undergroundovou kultúrou, vďaka ktorým lákali študentov, spisovateľov, hudobníkov, ale aj iných umelcov. Stretnúť ste tam mohli Picassa, Modiglianiho, Henriho Matissea a mnohých ďalších. Tým Montmarter poskytoval aj nádherný výhľad na celý Paríž. Pokiaľ vás zaujíma viac, odporúčam esej [The Lure of Montmartre][metmuseum-essay], z ktorej som čerpal.

Umenie na Montmartri ostalo zachované aj dnes. Ako píše web [French Moments][frenchmoments], na Place du Tertre nájdete umelcov, ktorí vás na počkanie namaľujú. Ale žije to tam aj hudbou, predovšetkým tou rockovou. Nájdete tam veľa malých obchodíkov a hudobných klubov. Montmartre sa dostáva do povedomia cudzincov aj vďaka filmom. Odohráva sa tam aj podstatná časť filmu Amélia z Montmartru, ktorý ma inšpiroval k tomuto prejavu.

Asi som divný. Keď sa prechádzam mestom, vidím jeho minulosť. A verím, že odteraz si ju začnete viac všímať aj vy.

[//]: # (Used references)
[tripadvisor]: https://www.tripadvisor.com/Attractions-g187147-Activities-c20-t99-zfn7236768-Paris_Ile_de_France.html
[metmuseum-essay]: https://www.metmuseum.org/toah/hd/mont/hd_mont.htm
[windmills]: https://frenchmoments.eu/windmills-of-montmartre-paris/
[sacre-coeur]: https://worldinparis.com/interesting-facts-about-the-sacre-coeur-montmartre
[montmartre-cemetery]: https://www.travelfranceonline.com/montmartre-cemetery-facts-and-graves/
[roman-heritage]: https://www.amazon.fr/Dictionnaire-historique-Paris-Collectif/dp/2253131407 "Dictionnaire historique de Paris, p. 477"
[sacre-coeur-web]: https://www.sacre-coeur-montmartre.com/english/history-and-visit/article/montmartre-the-mount-of-martyrs
[parisinfo]: https://en.parisinfo.com/discovering-paris/walks-in-paris/montmartre-village-in-paris
[montmartrefootsteps]: https://montmartrefootsteps.com/montmartre-historical-cultural-context/
[frenchmoments]: https://frenchmoments.eu/montmartre-paris/#t-1675806543060
[cemetery]: https://web.archive.org/web/20140714173403/http://www.paris.fr/english/heritage-and-sights/cemeteries/montmartre-cemetery/rub_8222_stand_34189_port_19019