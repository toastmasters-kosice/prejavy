---
title: "Prečo prispievať do open source"
pathway: "Strategic Relationships, Level 1"
length: "5 to 7 minutes"
date: 2018-11-12 19:00:00 +0100
video: N/A
categories: toastmasters opensource
---

# Prečo prispievať do open source
Na mojej minulej prednáške som sa zaoberal tým, čo je to open source. Pre tých, čo ste tu neboli, tu je stručná verzia. Ide predovšetkým o spôsob vývoja softvéru, keď zdrojový kód zverejníte. Ak neviete, čo je to zdrojový kód, tak si skúste predstaviť, že píšete knihu, a túto knihu celú zverejníte na internete úplne zadarmo. Môže si ju prečítať každý. Väčšinu z vás zrejme napadne: "Ale veď takto nič nezarobím!" alebo "Čo som charita? Prečo by som dával svoju prácu zadarmo?". Asi vás prekvapím, ale prispievanie do open source vás môže živiť. Len si musíte zvoliť ten správny [model financovania][open-source-business-models]. Pre iných to zase môže byť spôsob ako sa zviditeľniť, vďaka čomu získajú prácu snov. Poďme sa spolu pozrieť na príbeh Roberta, ktorému open source zmenil život.

Keď som si pred pár rokmi pozeral video prednášky z UC Berkeley, profesor Armando Fox sa spýtal študentov, čo je na obrázku. (Pozn. vytlačiť a ukázať logo GitHubu). Viete, čo je to za maskota? Ja som v tom čase nevedel. Ale viac ako polovica študentov áno. Je to [Octocat][octocat], napoly mačka, napoly chobotnica. Symbol GitHubu, ktorý bol v Silicon Valley v tom čase na každom rohu. Open source má počiatky v Silicon Valley, odkiaľ sa rozšíril po celých Spojených štátoch až do celého sveta. Kým u nás sme sa s open source iba opatrne zoznamovali, študenti na amerických vysokých školách brali prispievanie do open source ako samozrejmosť. A neinak tomu bolo už aj na stredných školách.

## 1. Zviditeľnenie sa a budovanie osobnej značky
Pred pár dňami som čítal blog amerického stredoškoláka, volajme ho Robert. Robert má 12 rokov a už teraz si uvedomuje, aké dôležité je mať vlastné portfólio. Niečo čo môžete ukázať potenciálnemu zamestnávateľovi. Uvedomuje si, že blogovanie je nutnosť. Okrem blogovania chodí na Reddit, snaží sa odpovedať na technické otázky na Quore a StackOverflow. Hlavne je však rozhodnutý prispieť do nejakého open source projektu. Prečo? Práve, aby sa zviditeľnil. Jeho prácu čítajú stovky ďalších ľudí. Ak je projekt populárny, ako v súčasnosti napr. React od Facebooku, a on tam opraví nejakú chybu, hneď je to vidieť. A nemusí to byť ani nič zložité. Taktiež mu komentáre od ostatných vývojárov pomáhajú zlepšovať sa v tom, čo robí.

Keď sa Robert rozhodne o pár rokov neskôr študovať na vysokej škole, už v prvom ročníku má celkom dobrú prax. Univerzita mu poskytuje dôležité zázemie a ďalšie možnosti rastu. Čo však bude robiť počas veľkých prázdnin? Skvelou možnosťou je...

## 2. [Google Summer of Code][gsoc]
[Google Summer of Code][gsoc] funguje tak, že neziskové organizácie odošlú Googlu návrhy projektov, do ktorých sa môžu zapojiť študenti. Ide častokrát o novú funkcionalitu v softvéri alebo vylepšenie tej existujúcej. Robert si na webovej stránke vyberie organizáciu a projekt, na ktorom by chcel pracovať. Roberta baví spracovanie videa a má záujem pracovať na projekte Super Resolution filtra, ktorý dokáže zväčšiť obrázok tak, aby nebol rozmazaný, pričom sa na to využije umelá inteligencia. Robert kontaktuje organizáciu FFmpeg, tí mu dajú vyriešiť úlohu, aby posúdili jeho schopnosti. Ak sa kvalifikuje, dostane mentora, ktorý s ním bude na projekte pracovať počas celého leta. Po splnení podmienok mu Google vyplatí štipendium v troch častiach. Pre zaujímavosť, pre Slovensko bola výška štipendia tento rok stanovená na 4200 dolárov.

## 3. Predaj reklamných predmetov
V treťom ročníku na vysokej škole začne Robert pracovať na prehrávači videa. Založí si na GitHube nový projekt a začne doňho prispievať vo svojom voľnom čase. Projekt začína byť úspešný a priláka ďalších vývojárov. Časom sa z malého projektu stane masovo používaný video prehrávač. Robert vytvorí neziskovú organizáciu VideoGem, pod ktorú presunie vývoj. Pod hlavičkou organizácie vytvorí webové stránky, na ktorých umiestní PayPal odkaz pre príjem dobrovoľných príspevkov od používateľov. V rámci stránky vytvorí e-shop na predaj reklamných a darčekových predmetov. Tričká, mikiny či hrnčeky. Tieto veci ešte viac posilnia zavedenú značku. Spokojný je Robert a aj používatelia.

VideoGem začína mať dostatočné príjmy na zabezpečenie platov pre všetkých hlavných vývojárov, ktorí sa môžu projektu venovať naplno. Príjmy sú dokonca také veľké, že VideoGem zavedie [systém odmien][bounty-driven-development].

## 4. Systém odmien
Ide o zvyčajne menšiu finančnú odmenu, ktorú zaplatí VideoGem externému vývojárovi za dorobenie nejakej funkcionality alebo za opravenie chyby v softvéri. Tým motivuje vývojárov prispievať do projektu a z tých najlepších sa časom stanú kmeňoví členovia organizácie. Navyše VideoGem umožňuje vypisovať odmeny aj používateľom, ktorým funkcionalita chýba a sú ochotní si za ňu zaplatiť.

## 5. Crowdfunding
Projekt rastie viac a viac a jeho obľúbenosť raketovo stúpa. O dva roky si VideoGem povie, že je načase túto popularitu zúročiť a zúčastniť sa ľudového financovania. Prídu s projektom, kde oddelia klientské rozhranie od časti, ktorá spracováva video. Z prehrávača vznikne akýsi streamovací video server, ktorý pobeží napr. na domácom serveri a bude obsluhovať klientov aj cez web, prípadne v mobilných aplikáciách. Predstavte si Netflix, ktorý beží z vášho počítača. Vy si vyberiete v mobile váš obľúbený seriál, ktorý máte niekde uložený, a ten sa vám začne prehrávať.

Ako portál ľudového financovania si vyberú [Kickstarter][kickstarter]. Dĺžku kampane určia na dva mesiace a nastavia flexibilný cieľ, že potrebujú vyzbierať aspoň 100 000 dolárov, aby sa projekt mohol realizovať. Kampaň je úspešná už po mesiaci, pričom peniaze stále pribúdajú. Po skončení kampane má VideoGem na konte 250 000 dolárov a pustí sa do realizácie už sľúbeného projektu, ktorý realizuje v priebehu jedného roka.

## 6. Komerčná zákaznícka podpora
Tento video streamovací server si všimne sieť predajní Tesco, ktorá potrebuje zabezpečiť systém na efektívnu distribúciu reklamy do video stien na všetkých ich predajniach. Tesco nemá problém s peniazmi, ale chce mať zabezpečenú podporu, aby v prípade problémov boli nedostatky rýchlo odstránené. Tesco neváha kontaktovať VideoGem, ktorí neváhajú prijať ponuku pre zabezpečenie podpory k produktu. Tento softvér aktuálne používajú všetky predajne Tesco a tiež milióny používateľov po celom svete...

Na príklade Roberta som sa pokúsil poukázať, že aj keď je vaša práca celá zverejnená, môžete na tom zarobiť, ak ste dostatočne kreatívni. Open source je váš pomocník, nie nepriateľ. Verím, že vás tento príbeh inšpiroval dozvedieť sa o open source o niečo viac.

Ďakujem za pozornosť.
[//]: # (Used references)
[open-source-business-models]: https://en.wikipedia.org/wiki/Business_models_for_open-source_software
[octocat]: http://cameronmcefee.com/work/the-octocat/
[gsoc]: https://summerofcode.withgoogle.com/
[bounty-driven-development]: https://en.wikipedia.org/wiki/Open-source_bounty
[kickstarter]: https://www.kickstarter.com/
