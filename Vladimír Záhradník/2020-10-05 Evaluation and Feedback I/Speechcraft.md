# Speechcraft

Minulý týždeň zaznamenal náš klub obrovský úspech. Ako organizácia sme zorganizovali prvé zo série školení zameraných na zlepšenie komunikačných zručností. Tie budú prebiehať najbližšie tri mesiace počas pondelkov, kedy nemáme stretnutie ako je toto. Dnes vám poodhalím zákulisie príprav a poviem vám, ako to celé začalo.

Niekedy v polovici marca tohto roka sa na jedno z našich stretnutí prišla pozrieť Stanka. Tá spolupracuje s Verejnou knižnicou Jána Bocatia. Stretnutie sa jej páčilo a preto koncom marca kontaktovala Janku, našu vtedajšiu prezidentku klubu, a navrhla jej spoluprácu. Vedela by si predstaviť nejaký trojmesačný kurz zameraný na rozvoj kompetencií a komunikačných zručností. Konkrétnu predstavu, ako by takýto kurz mal vyzerať, však nemala. Náš klub dostal jedinečnú možnosť realizovať sa. Mohli sme si určiť podobu kurzu, koľko účastníkov bude mať, či akou formou ho budeme školiť. Pre nás ako lídrov to bola príležitosť opäť sa posunúť ďalej a pre klub môže takýto kurz priviesť nových členov. Nezaváhali sme ani chvíľu.

Keď si spomínate, v marci vypukla prvá vlna koronavírusu. Náš klub vtedy riešil, v akej podobe budeme fungovať v najbližších mesiacoch. Všetci sme sa presúvali do online prostredia. Táto situácia nás však neodradila. Už 25. marca sme mali prvú klubovú poradu venovanú tomuto školeniu. Práve na nej padlo, že využijeme oficiálny výukový program Toastmasters International zvaný Speechcraft. Ten umožňuje vyškoliť základy rečníckych zručností počas štyroch až ôsmich stretnutí a je veľmi flexibilný aj čo sa týka obsahu. Zároveň budú mať účastníci pridanú hodnotu v podobe oficiálnych vzdelávacích materiálov a celkovo budeme pôsobiť vďaka Speechcraftu serióznejšie.

Ďalšie mesiace sa veľa nedialo. Stretávali sme sa online a tento kurz šiel do úzadia. Aktivity sme obnovili až niekedy v júni. Koncom mesiaca sme mali druhú poradu, tentokrát už aj so Stankou z knižnice. Náš výukový program dostal termín a začal mať konkrétnu podobu. Pre toto úplne prvé školenie sme si určili, že budeme mať len päť študentov. Na nich vychytáme muchy a ak sa kurz dočká aj pokračovania, v čo dúfame, počty postupne zvýšime. V letných mesiacoch sa začalo promo, na ktorom spolupracovala knižnica spolu s Mirkou. A naplno sme zintenzívnili prípravy v septembri.

Prvé stretnutie prebehlo minulý pondelok. Odmoderoval ho Vlado Kasarda, ja som mu robil súhrnného hodnotiteľa. V ten pondelok bolo vonku neskutočne škaredo. Predstava, že musím ísť až do Košíc, nebola príjemná. No zvládol som to a večerná atmosféra na stretnutí moju náladu príjemne obrátila. Prišli sme do knižnice pol hodiny pred začiatkom. Rozložili sme banner Toastmasters, Vlado nám dal inštrukcie, agendu, a všetci sme sa už chystali na našich študentov. Začali sme presne načas, akurát, že prišli len traja študenti. Vlado pohotovo zapojil aj Stanku, ktorá bola náhradníčka. Menší počet ľudí nám však výrazne narušil časový harmonogram. Takú prestávku sme mali asi o dvadsať minút skôr, ako bola plánovaná.

Nikto však nedostatky nevnímal. Po chvíli sme už účastníkov poznali po mene a Vlado ich neustále zapájal otázkami do debát. Zaujala ma ich rôznorodosť. Kým niekto sa potrebuje zlepšiť vo vystupovaní, lebo sa ním živí, iný účastník prišiel zo zvedavosti. Našich študentov sme nechali vyskúšať si aj improvizácie. Padla aj téma: "Unieslo ma UFO, takto sa to stalo..."

Po stretnutí každý študent dostal svojho mentora a úlohu. Už budúci týždeň si vypočujem ich Icebreaker. Oproti nášmu stretnutiu bude len do troch minút. Pre mňa to bude však jedno z najťažších moderovaní v živote. Budem celé stretnutie viesť, čakajú ma dve vzdelávačky, spolu s Jankou budem týchto piatich ľudí hodnotiť a budem tiež operatívne riešiť všetko, čo nastane. Verím, že to pre mňa bude poučná skúsenosť.

Ak by ste sa chceli prísť pozrieť, rád vás na stretnutí uvítam. Ďakujem a držte nám palce. Učíme sa za pochodu.

## Osnova
- Ako začala spolupráca s knižnicou
- Prvá porada k Speechcraftu
- Druhá porada k Speechcraftu
- Prvé stretnutie k Speechcraftu
- Druhé stretnutie k Speechcraftu
