# Ako náš klub našiel nový domov v knižnici

Počas viac ako sedemročnej histórie tohto klubu sme obývali niekoľko miest. Začali sme sa stretávať v reštaurácii Andiamo, nejaký čas bol naším domovom coworking co-Šicke a po ňom sme našli útočisko v Tabačke. Tabačka má v histórii tohto klubu významné miesto, ale po niekoľkých rokoch sme cítili, že je čas opäť zmeniť lokalitu. Dnes sa stretávame na pôde Verejnej knižnice Jána Bocatia. A tu je príbeh, ako sme sa našli...

Viete čo? Nebudem vás napínať. Knižnica sa ozvala nám. Bolo to pred asi dva a pol rokmi. V minulosti už s naším klubom spolupracovali, hoci nikto z terajších členov si už na to nepamätal. Oslovili nás, pretože by radi využili naše služby. Chceli usporiadať v prostredí knižnice kurz rečnenia.

Pre nás v klube to bola výzva. Na jednej strane takýto kurz predstavuje časovú obetu, za ktorú nedostaneme ani korunu. Na druhej strane sme si mohli vyskúšať niečo nové. Učiť. A odovzdať naše skúsenosti z rečnenia na verejnosti. Na ponuku sme kývli a ponúkli sme knižnici trojmesačný kurz s názvom Speechcraft.

## Speechcraft
Mimochodom, viete, čo je to Speechcraft? Počul to už niekto? Speechcraft pozostáva z dvoch slov: speech, čiže reč alebo prejav, a craft, čo znamená umenie, zručnosť alebo remeslo. Speechcraft alebo tiež umenie v rečnení je ďalšia forma vzdelávania v Toastmasters. Zvyčajne sa realizuje vo forme 6 až 8 stretnutí s odstupom povedzme každé dva týždne.

Aj tam sú pripravené prejavy a improvizácie, len sú kratšie. Ich prvý prejav, IceBreaker, trval len asi 3 minúty. Riadili sme sa príručkou.

V Toastmasters je Speechcraft veľmi obľúbený, pretože členov učí líderstvu v podobe organizácie kurzu a keď sa tento kurz spraví dobre, funguje tiež ako efektívny nástroj na nábor nových členov.

## Ako začať?
Každá cesta začína prvým krokom. Aj keď sa úloha zorganizovať rečnícky kurz môže zdať zložitá, verte mi, stačí začať. Na webe Toastmasters sme si objednali oficiálne výukové materiály. Tieto materiály... Dám vám ich kolovať.

Kým sme za nimi čakali, rozdelili sme si úlohy a začali sme s prípravou. Pre všetkých z nás to bola voľnočasová aktivita a nemohli sme po nikom z nás chcieť, aby sám odučil všetko. Striedali sme sa.

# Začíname
Prvé stretnutie viedol náš vtedajší prezident Vlado Kasarda. Ja som mu robil sekundanta. Druhé stretnutie som prebral pod taktovku ja a poviem vám, bolo to vyčerpávajúce.

Bol som nervózny? Áno, trochu. Hlavne však šlo o pocit zodpovednosti. V kurze nebolo veľa študentov, spravili sme to tak úmyselne. Ale aj tí štyria-piati boli záväzok. A tak som prišiel na stretnutie v obleku, s poznámkami a mojou ukecanou tlamou.

Bol to záhul... Moderoval som, mal som dve vzdelávačky a dvaja Toastmasteri sme si rozdelili hodnotenia piatich ľudí. S odstupom dvoch rokov si však spomínam hlavne na to pekné. Na ľudí, čo som spoznal, na to, že som mohol učiť v príjemnom prostredí a že som to zvládol.

Človek mieni, pán Boh mení. Nie je nič horšie, ako keď sa náhle zastaví vlak. V našom prípade bol tým vlakom rozbehnutý kurz. Po dvoch stretnutiach prišiel ďalší lockdown kvôli koronavírusu. Čo teraz? Pokračovať alebo čakať? Ja som bol za pokračovanie v online prostredí, ale prehlasovali ma... Bolo to ťažké rozhodnutie. Ako sa ukázalo, za tretím stretnutím sme čakali niekoľko mesiacov.

Čo bolo naplánované, sme mohli hodiť do koša. Ako ľudia sme sa posunuli. Nie každý z nás mal ešte čas viesť Speechcraft. Ale na klube ležala zodpovednosť. Skrátim to: napriek prekážkam sme nakoniec kurz odučili. Na poslednom stretnutí sme každému rečníkovi nahrali jeho prejav a poskytli na pamiatku. No a tiež sme s nimi nahrali videovizitky. Vyjadrili sa, čo im náš kurz dal. Tieto videá nájdete na našom YouTube kanále.

Knižnica bola s kurzom spokojná, my tiež. Chceli pokračovať s ďalšou kohortou ľudí, ale my sme povedali nie. Bolo načase sústrediť sa opäť predovšetkým pre na klub. Ale viete čo? Našli sme kompromis. Knižnica nám ponúkla, že sa môžeme stretávať u nich. Dlho sme neváhali a ovocie sa dostavilo rýchlo. Keby sme sa nepresťahovali, Samo by sa o nás asi nedozvedel. Podobne aj ďalší.

Teším sa na novú éru Toastmasters a verím, že niekedy si takýto kurz ešte zopakujeme. Len potrebujeme ľudí, ktorí sa chcú učiť a sú ochotní pre to spraviť niečo navyše.

Ďakujem za pozornosť a odovzdávam slovo.
